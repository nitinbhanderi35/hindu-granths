<span style="font-size: 14pt; line-height: 200%"><b>॥नारद उवाच॥	<br></b>
बहूदकस्य कुंडस्य तीरस्थं लिंगमुत्तमम्॥	<br>
कपिलेश्वरमभ्यर्च्य नंदभद्रस्ततः सुधी॥ ४६.१ ॥	<br>
प्रणम्य चाग्रतस्तस्थौ प्रबद्धकरसंपुटः॥	<br>
संसारचरितैः किंचिद्दुःखी गाथां व्यगायत॥ ४६.२ ॥	<br>
स्रष्टारमस्य जगतश्चेत्पश्यामि सदाशिवम्॥	<br>
नानापृच्छाभिरथ तं कुर्यां नाथं विलज्जितम्॥ ४६.३ ॥	<br>
अपूर्यमाणं तव किं जगत्संसृजनं विना॥	<br>
निरीह बहुधा यत्ते सृष्टं भार्गववज्जगत्॥ ४६.४ ॥	<br>
सचेतनेन शुद्धेन रागादिरहितेन च॥	<br>
अथ कस्मादात्मसदृशं न सृष्टं निर्मितं जडम्॥ ४६.५ ॥	<br>
निर्वैरेण समेनाथ सुखदुःखभवाभवैः॥	<br>
ब्रह्मादिकीटपर्यन्तं किमेव क्लिश्यते जगत्॥ ४६.६ ॥	<br>
कांश्चित्स्वर्गेथ नरके पातयंस्त्वं सदाशिव॥	<br>
किं फलं समवाप्नोषि किमेवं कुरुषे वद॥ ४६.७ ॥	<br>
इष्टैः पुत्रादिभिर्नाथ वियुक्ता मानवा ह्यमी॥	<br>
क्रंदंति करुणासार किं घृणापि भवेन्न ते॥ ४६.८ ॥	<br>
अतीव नोचितं सर्वमेतदीश्वर सर्वथा॥	<br>
यत्ते भक्ताः समं पापैर्मज्जंते दुःखसागरे॥ ४६.९ ॥	<br>
एवंविधेन संसारचारित्रेण विमोहिताः॥	<br>
स्थानां तरं न यास्यामि भोक्ष्ये पास्यामि नोदकम्॥ ४६.१० ॥	<br>
मरणांतमेव यास्यामि स्थास्ये संचिंतयन्नदः॥	<br>
स एवं विमृशन्नेव नंदभद्रः स्वयं स्थितः॥ ४६.११ ॥	<br>
ततश्चतुर्थे दिवसे बहूकतटे शुभे॥	<br>
कश्चिद्बालः सप्तवर्षः पीडापीडित आययौ॥ ४६.१२ ॥	<br>
कृशोतीव गलत्कुष्ठी प्रमुह्यंश्च पदेपेद॥	<br>
नंदभद्रमुवाचेदं कृच्छ्रात्संस्तभ्य बालकः॥ ४६.१३ ॥	<br>
अहो सुरूपसर्वांग कस्माद्दुःखी भवानपि॥	<br>
ततोस्य कारणं सर्वं व्याचष्ट नंदभद्रकः॥ ४६.१४ ॥	<br>
श्रुत्वा तत्कारणं सर्वं बालो दीनमना ब्रवीत्॥	<br>
अहो हा कष्टमत्युग्रं बुधानां यदबुद्धिता॥ ४६.१५ ॥	<br>
संपूर्णेंद्रियगात्रा यन्मर्तुमिच्छंति वै वृथा॥	<br>
मुहूर्ताद्ध्यत्र खट्वांगो मोक्षमार्गमुपागतः॥ ४६.१६ ॥	<br>
तदहो भारतं खंडं सत्यायुषि त्यजेद्धि कः॥	<br>
अहमेव दृढो मन्ये पितृभ्यां यो विवर्जितः॥ ४६.१७ ॥	<br>
अशक्तश्चलितुं वापि मर्तुमिच्छामि नापि च॥	<br>
सर्वे लाभाः सातिमाना इति सत्या बत श्रुतिः॥ ४६.१८ ॥	<br>
संतोषोऽप्युचितस्तुभ्यं देहं यस्य दृढं त्विदम्॥	<br>
शरीरं नीरुजं चेन्मे भवेदपि कथंचन॥ ४६.१९ ॥	<br>
क्षणेक्षणे च तत्कुर्यां भुज्यते यद्युगेयुगे॥	<br>
इंद्रियाणि वशे यस्य शरीरं च दृढं भवेत्॥ ४६.२० ॥	<br>
सोऽप्यन्यदिच्छते चेच्च कोऽन्यस्तस्मादचेतनः॥	<br>
शोकस्थानसहस्राणि हर्षस्थानशतानि च॥ ४६.२१ ॥	<br>
दिवसे दिवसे मूढमावशंति न पंडितम्॥	<br>
न हि ज्ञानविरुद्धेषु बह्वपायेषु कर्मसु॥ ४६.२२ ॥	<br>
मूलघातिषु सज्जंते बुद्धिमंतो भवद्विधाः॥	<br>
अष्टांगां बुद्धिमाहुर्यां सर्वाश्रेयोविघातिनीम॥ ४६.२३ ॥	<br>
श्रुतिस्मृत्यविरुद्धा सा बुद्धिस्त्वय्यस्ति निर्मला॥	<br>
अथ कृच्छ्रेषु दुर्गेषु व्यापत्सु स्वजनस्य च॥ ४६.२४ ॥	<br>
शारीरमानसैर्दुःखैर्न सीदंति भवद्विधाः॥	<br>
नाप्राप्यमभिवांछंति नष्टं नेच्छंति शोचितुम्॥ ४६.२५ ॥	<br>
आपत्सु च न मुह्यंति नराः पंडितबुद्धयः॥ 	<br>
मनोदेहसमुत्थाभ्यां दुःखाभ्यामर्पितं जगत्॥ ४६.२६ ॥	<br>
तयोर्व्याससमासाभ्यां शमोपायमिमं श्रृणु॥	<br>
व्याधेरनिष्टसंस्पर्शाच्छ्रमादिष्टविसर्जनात्॥ ४६.२७ ॥	<br>
चतुर्भिः कारणैर्दुःखं शीरीरं मानसं च यत्॥	<br>
मानसं चाप्यप्रियस्य संयोगः प्रियवर्जनम्॥ ४६.२८ ॥	<br>
द्विप्रकारं महाकष्टं द्वयोरेतदुदाहृतम्॥	<br>
मानसेन हि दुःखेन शरीरमुपतप्यते॥ ४६.२९ ॥	<br>
अयःपिंडेन तप्तेन कुंभसंस्थमिवोदकम्॥	<br>
तदाशु प्रति काराच्च सततं च विवर्जनात्॥ ४६.३० ॥	<br>
व्याधेराधेश्च प्रशमः क्रियायोगद्वयेन तु॥	<br>
मानसं शमयेत्तस्माज्ज्ञानेनाग्निमिवांबुना॥ ४६.३१ ॥	<br>
प्रशांते मानसे ह्यस्य शारीरमुपशाम्ति॥	<br>
मनसो दुःखमूलं तु स्नेह इत्युपलभ्यते॥ ४६.३२ ॥	<br>
स्नेहाच्च सज्जनो नित्यं जन्तुर्दुःखमुपैति च॥	<br>
स्नेहमूलानि दुःखानि स्नेहजानि भायानि च॥ ४६.३३ ॥	<br>
शोकहर्षौ तथायासः सर्वं स्नेहात्प्रवर्तते॥ ४६.३४ ॥	<br>
स्नेहात्करणरागश्च प्रजज्ञे वैषयस्तथा॥	<br>
अश्रेयस्कावुभावतौ पूर्वस्तत्र गुरुः स्मृतः॥ ४६.३५ ॥	<br>
त्यागी तस्मान्न दुःखी स्यान्नर्वैरो निरवग्रहः॥	<br>
अत्यागी जन्ममरणे प्राप्नोतीह पुनःपुनः॥ ४६.३६ ॥	<br>
तस्मात्स्नेहं न लिप्सेन मित्रेभ्यो धनसंचयात्॥	<br>
स्वशरीरसमुत्थं च ज्ञानेन विनिर्वतयेत्॥ ४६.३७ ॥	<br>
ज्ञानान्वितेषु सिद्धेषु शास्त्रूज्ञेषु कृतात्मसु॥	<br>
न तेषु सज्जते स्नेहः पद्मपत्रेष्विवोदकम्॥ ४६.३८ ॥	<br>
रागाभिभूतः पुरुषः कामेन परिकृष्यते॥	<br>
इच्छा संजायते चास्य ततस्तृष्णा प्रवर्धते॥ ४६.३९ ॥	<br>
तृष्णा हि सर्वपापिष्ठा नित्योद्वेगकरी मता॥	<br>
अधर्मबहुला चैव घोररूपानुबंधिनी॥ ४६.४० ॥	<br>
या दुस्त्यजा दुर्मतिभिर्या न जीर्यतः॥	<br>
यासौ प्राणांतिको रोगस्तां तृष्णां त्यजतः सुखम्॥ ४६.४१ ॥	<br>
अनाद्यंता तु सा तृष्णा ह्यंतर्देहगता नृणाम्॥	<br>
विनाशयति संभूता लोहं लोहमलो यथा॥ ४६.४२ ॥	<br>
यथैवैधः समुत्थेन वह्निना नाशमृच्छति॥	<br>
तथाऽकृतात्मा लोबेन स्वोत्पन्नेन विनश्यति॥ ४६.४३ ॥	<br>
तस्माल्लोभो न कर्तव्यः शरीरे चात्मबंधुषु॥	<br>
प्राप्तेषु व न हृष्येत नाशो वापि न शोचयेत्॥ ४६.४४ ॥	<br>
<b>॥नंदभद्र उवाच॥	<br></b>
अहो बाल न बालस्त्वं मतो मे त्वां नमाम्यहम्॥	<br>
त्वद्वाक्यैरतितृप्तोऽहं त्वां तु प्रक्ष्यामि किंचन॥ ४६.४५ ॥	<br>
कामक्रोधावहंकारमिंद्रियाणि च मानवाः॥	<br>
निंदंति तत्र मे नित्यं विवक्षेयं प्रजायते॥ ४६.४६ ॥	<br>
अहमेष ममेदं च कार्यमीदृशकस्त्वहम्॥	<br>
इत्यादि चात्मविज्ञानमहंकार इति स्मृतः॥ ४६.४७ ॥	<br>
परिहार्यः य चेत्तं च विनोन्मत्तः प्रकीर्यते॥	<br>
कामोऽभिलाष इत्युक्तः सं चेत्पुंसा विवर्ज्यते॥ ४६.४८ ॥	<br>
कथं स्वर्गो मुमुक्षा वा साध्यते दृषदा यथा॥	<br>
क्रोधो वा यदि संत्याज्यस्ततः शत्रुक्षयः कथम्॥ ४६.४९ ॥	<br>
बाह्यानामांतराणां वा विना तं तृणवद्विदुः॥	<br>
इंद्रियाणि निगृह्यैव दुष्टानीति निपीडयेत्॥ ४६.५० ॥	<br>
कथं स्याद्धर्मश्रवणं कथं वा जीवनं भवेत्॥	<br>
एतस्मिन्मे मनो विद्धंखिद्यतेऽज्ञानसंकटे॥ ४६.५१ ॥	<br>
तथा कस्मादिदं सृष्टं जडं विश्वं चिदात्मना॥	<br>
एवं यद्बहुधा क्लेशः पीड्यते हा कुतस्त्विदम्॥ ४६.५२ ॥	<br>
<b>॥बाल उवाच॥	<br></b>
सम्यगेतद्यथा पृष्टं यत्र मुह्यंति जंतवः॥	<br>
श्रृण्वेकाग्रमना भूत्वा ज्ञातं द्वैपायनान्मया॥ ४६.५३ ॥	<br>
प्रकृतिः पुरुषश्चैव अनादी श्रृणुमः पुरा॥	<br>
साधर्म्येणावतिष्ठेते सृष्टेः प्रागजरामरौ॥ ४६.५४ ॥	<br>
ततः कालस्वबावाभ्यां प्रेरिता प्रकृतिः पुरा॥	<br>
पुंसः संयोगमैच्छत्सा तदभावात्प्रकुप्यत॥ ४६.५५ ॥	<br>
ततस्तमोमयी सा च लीलया देववीक्षिता॥	<br>
राजसी समभूद्दूष्टा सात्त्विकी समजायत॥ ४६.५६ ॥	<br>
एवं त्रिगुणतां याता प्रकृतिर्देवदर्शनात्॥	<br>
तां समास्थाय परमस्त्रिमूर्तिः समजायत॥ ४६.५७ ॥	<br>
तस्याः प्रोच्चारणार्थं च प्रवृत्तः स्वांशतस्ततः॥	<br>
असूयत महत्तत्त्वं त्रिगुणं तद्विदुर्बुधाः॥ ४६.५८ ॥	<br>
अहंकार स्ततो जातः सत्त्वराजसतामसः॥	<br>
तमो रजस्त्वमापद्य रजः सत्त्‌वगुणं नयेत्॥ ४६.५९ ॥	<br>
शुद्धसत्त्वे ततो मोक्षं प्रवदंति मनीषिणः॥	<br>
तमसो रजसस्त स्मात्संशुद्ध्यर्थं च सर्वशः॥ ४६.६० ॥	<br>
जीवात्मसंज्ञान्स्वीयांशान्व्यभजत्परमेश्वरः॥	<br>
तावंतस्ते च क्षेत्र्ज्ञा देहा यावंत एव हि॥ ४६.६१ ॥	<br>
निःसरंति यथा लोहात्तप्तल्लिंगात्स्फुलिंगकाः॥	<br>
तन्मात्रभूतसर्गोयमहंकारात्तु तामसात्॥ ४६.६२ ॥	<br>
इंद्रियाणां सात्त्विकाच्च त्रिगुणानि च तान्यपि॥	<br>
एतैः संसिद्धयंत्रेण सच्चिदानन्दवीक्षणात्॥ ४६.६३ ॥	<br>
रजस्तमश्च शोध्यंते सत्त्वेनैव मुमुक्षुभिः॥	<br>
तस्मात्कामं च क्रोधं च इंद्रियाणां प्रवर्तनम्॥ ४६.६४ ॥	<br>
अहंकारं च संसेव्य सात्त्विकीं सिद्धिमश्नुते॥	<br>
राजसास्तामसाश्चैव त्याज्याः कामादयस्त्वमी॥ ४६.६५ ॥	<br>
सात्त्विकाः सर्वदा सेव्याः संसारविजिगीषुभिः॥	<br>
गुणत्रयस्य वक्ष्यामि संक्षेपाल्लक्षणं तव॥ ४६.६६ ॥	<br>
सास्त्राभ्यासस्ततो ज्ञानं शौचमिंद्रियनिग्रहः॥	<br>
धर्मक्रियात्मचिंता च सात्त्विकं गुण लक्षणम्॥ ४६.६७ ॥	<br>
अन्यायेन धनादानं तंद्री नास्तिक्यमेव च॥	<br>
क्रौर्यं च याचकाद्यं च तामसं गुणलक्षणम्॥ ४६.६८ ॥	<br>
तस्माद्बुद्धिमुकैस्त्वतैः सात्त्विकैर्देवतां भजेत्॥	<br>
राजसैर्मानवत्वं च तामसैः स्थाणुयोनिता॥ ४६.६९ ॥	<br>
बुद्ध्याद्यैरेव मुक्तिः स्यादेतैरेव च यातना॥ ४६.७० ॥	<br>
अमीषां चाप्य भावे वै न किंचिदुपपद्यते॥	<br>
कलादो हि कलादीनां सुवर्णं शोधयेद्यथा॥ ४६.७१ ॥	<br>
तथा रजस्तमश्चैव संशोध्ये सात्त्विकैर्गुणैः॥	<br>
अस्मादेव गुणानां च समवायादनादिजात्॥ ४६.७२ ॥	<br>
सुखिनो दुःखिनश्चैव प्राणिनः शास्त्रदर्शिनः॥	<br>
अष्टाविंशतिलक्षैश्च गुणमेकैकमीश्वरः॥ ४६.७३ ॥	<br>
व्यभजच्चतुरा शीतिलक्षास्ता जीवयोनयः॥	<br>
सकाशान्मनसस्तद्वदात्मनः प्रभवंति हि॥ ४६.७४ ॥	<br>
ईश्वरांशाश्च ते सर्वे मोहिताः प्राकृतैर्गुणैः॥	<br>
क्लेशानासादयंत्येव यथैवाधिकृता विभोः॥ ४६.७५ ॥	<br>
अन्नानां पयसां चापि जीवानां चाथ श्रेयसे॥	<br>
मानुष्यमाहुस्तत्त्वज्ञाः शिवभावेन भावितम्॥ ४६.७६ ॥	<br>
<b>॥नंदभद्र उवाच॥	<br></b>
एवमेतत्किं तु भूयः प्रक्ष्याम्येतन्महामते॥	<br>
ईश्वराः सर्वदातारः पूज्यंते यैश्च देवताः॥ ४६.७७ ॥	<br>
स्वभक्तांस्तान्न दुःखेभ्यः कस्माद्रक्षंति मानवान्॥	<br>
विशेषात्केपि दृश्यंते दुःखमग्नाः सुरान्रताः॥ ४६.७८ ॥	<br>
इति मे मुह्यते बुद्धिस्त्वं वा किं बाल मन्यसे॥ ४६.७९ ॥	<br>
<b>॥बाल उवाच॥	<br></b>
अशुचिश्च शुचिश्चापि देवभक्तो द्विधा स्मृतः॥	<br>
कर्मणा मनसा वाचा तद्रतो भक्त उच्यते॥ ४६.८० ॥	<br>
अशुचिर्देवताश्चैव यदा पूजयते नरः॥	<br>
तदा भूतान्या विशंति स च मुह्यति तत्क्षणात्॥ ४६.८१ ॥	<br>
विमूढश्चाप्टयकार्याणि तानि तानि निषेवते॥	<br>
ततो विनश्यति क्षिप्रं नाशुचिः पूजयेत्ततः॥	<br>
शुचिर्वाभ्यर्चयेद्यश्च तस्य चेदशुभं भवेत्॥ ४६.८२ ॥	<br>
तस्य पूर्वकृतं व्यक्तं कर्मणां कोटि मुच्यते॥	<br>
महेश्वरो ब्रह्महत्याभयाद्यत्र ततस्ततः॥ ४६.८३ ॥	<br>
सस्नौ तीर्थेषु कस्माच्च इतरो मुच्यते कथम्॥	<br>
अम्बरीषसुतां हृत्वा पर्वतान्नारदात्तथा॥ ४६.८४ ॥	<br>
सीतापहारमापेदे रामोऽन्यो मुच्यते कथम्॥	<br>
ब्रह्मापि शिरसश्छेदं कामयित्वा सुतामगात्॥ ४६.८५ ॥	<br>
इंद्रचंद्ररविविष्णुप्रमुखाः प्राप्नुयुः कृतम्॥	<br>
तस्मादवश्यं च कृतं भोज्यमेव नरैः सदा॥ ४६.८६ ॥	<br>
मुच्यते कोऽपि स्वकृतान्नैवेति श्रुतिनिर्णयः॥	<br>
किं तु देवप्रसादेन लभ्यमेकं सुरव्रतैः॥ ४६.८७ ॥	<br>
बहुभिर्जन्मभिर्भोज्यं भुज्येतैकेन जन्मना॥	<br>
तच्च भुक्त्वात तस्त्वर्थो भवेदिति विनिश्चयः॥ ४६.८८ ॥	<br>
ये तप्यंते गतैः पापैः शुचयो देवताव्रताः॥	<br>
इह ते पुत्रपौत्रैश्च मोदंतेऽमुत्र चेह च॥ ४६.८९ ॥	<br>
तस्माद्देवाः सदा पूज्याः शुचिभिः श्रद्धयान्वितैः॥	<br>
प्रकृतिः शोधनीया च स्ववर्णोदितकर्मभिः॥ ४६.९० ॥	<br>
स्वनुष्ठितोऽपि धर्मः स्यात्क्लेशायैव विनाशिवम्॥	<br>
दुराचारस्य देवोपि प्राहेति भगवान्हरः॥ ४६.९१ ॥	<br>
भोक्तव्यं स्वकृतं तस्मात्पूजनीयः सदाशिवः॥	<br>
स्वाचारेण परित्याज्यौ रागद्वेषाविदं परम्॥ ४६.९२ ॥	<br>
<b>॥नन्दभद्र उवाच॥	<br></b>
शुद्धप्रज्ञ किमेतच्च पापिनोऽपि नरा यदा॥	<br>
मोदमानाः प्रदृश्यन्ते दारैरपि धनैरपि॥ ४६.९३ ॥	<br>
<b>॥बाल उवाच॥	<br></b>
व्यक्तं तैस्तमसा दत्तं दानं पूर्वेषु जन्मसु॥	<br>
रजसा पूजितः शंभुस्तत्प्राप्तं स्वकृतं च तैः॥ ४६.९४ ॥	<br>
किं तु यत्तमसा कर्म कृतं तस्य प्रभावतः॥	<br>
धर्माय न रतिर्भूयात्ततस्तेषां विदांवर॥ ४६.९५ ॥	<br>
भुक्त्वा पुण्यफलं याति नरकं संशयः॥	<br>
अस्मिंश्च संशये प्रोक्तं मार्कंडेयेन श्रूयते॥ ४६.९६ ॥	<br>
इहैवैकस्य नामुत्र अमुत्रैकस्य नो इह॥	<br>
इह चामुत्र चैकस्य नामुत्रैकस्य नो इह॥ ४६.९७ ॥	<br>
पूर्वोपात्तं भवेत्पुण्यं भुक्तिर्नैवार्जयन्त्यपि॥	<br>
इह भोगः स वै प्रोक्तो दुर्भगस्याल्पमेधसः॥ ४६.९८ ॥	<br>
पूर्वोपात्तं यस्य नास्ति तपोभिश्चार्जयत्यपि॥	<br>
परलोके तस्य भोगो धीमतः स क्रियात्स्फुटम्॥ ४६.९९ ॥	<br>
पूर्वोपात्तं यस्य नास्ति पुण्यं चेहापि नार्जयेत्॥	<br>
ततश्चोहामुत्र वापि भो धिक्तं च नराधमम्॥ ४६.१०० ॥	<br>
इति ज्ञात्वा महाभागत्यक्त्वा शल्यानि कृत्स्नशः॥	<br>
भज रुद्रं वर्णधर्मं पालयास्मात्परं न हि॥ ४६.१०१ ॥	<br>
योहि नष्टेष्वभीष्टेषु प्राप्तेष्वपि च शोचति॥	<br>
तृप्येत वा भवेद्बन्धो निश्चितं सोऽन्यजन्मनः॥ ४६.१०२ ॥	<br>
<b>॥नन्दभद्र उवाच॥	<br></b>
नमस्तुभ्यमबालाय बालरूपाय धीमते॥	<br>
को भवांस्तत्त्वतो वेत्तुमिच्छामि त्वां शुचिस्मितम्॥ ४६.१०३ ॥	<br>
बहवोऽपि मया वृद्धा दृष्टाश्चोपासिताः सदा॥	<br>
तेषामीदृशका बुद्धिर्न दृष्टा न श्रुतामया॥ ४६.१०४ ॥	<br>
येन मे जन्मसंदेहा नाशिता लीलयैव च॥	<br>
तस्मात्सामान्यरूपस्त्वं निश्चितं न मतं मम॥ ४६.१०५ ॥	<br>
<b>॥बाल उवाच॥	<br></b>
महदेतत्समाख्येयमेकाग्रः श्रृणु तत्त्वतः॥	<br>
इतः सप्ताधिके चापि सप्तमे जन्मनि त्वहम्॥ ४६.१०६ ॥	<br>
वैदिशे नगरे विप्रो नाम्नाऽसं धर्मजालिकः॥	<br>
वेदवेदांगतत्त्वत्रः स्मृतिशास्त्रार्थविद्वरः॥ ४६.१०७ ॥	<br>
व्याख्याता धर्मशास्त्राणां यथा साक्षाद्बृहस्पतिः॥	<br>
किं त्वहं विविधान्धर्माल्लोंकानां वर्णये भृशम्॥ ४६.१०८ ॥	<br>
स्वयं चातिदुराचारः पापिनामपि पापराट्॥	<br>
मंसाशी मद्यसेवी च परदाररतः सदा॥ ४६.१०९ ॥	<br>
असत्यभाषी दम्भीच सदा धर्मध्वजी खलः॥	<br>
लोभी दुरात्मा कथको न कर्ता कर्हिचित्क्वचित्॥ ४६.११० ॥	<br>
यस्माज्जालिकवज्जालं लोकेभ्योऽहं क्षिपामि च॥	<br>
तत्त्वज्ञा मां ततः प्राहुर्धर्मजालिक इत्युत॥ ४६.१११ ॥	<br>
सोऽहं तैर्बहुभिश्चीर्णैः पातकैरंत आगते॥	<br>
मृतो गतो यमस्थानं पातितः कूटशाल्मलीम्॥ ४६.११२ ॥	<br>
यमदुतैस्ततः कृष्टः स्मार्यमामः स्वचेष्टितम्॥	<br>
खड्गैश्च कृत्यमानोऽहं जीवामि प्रमियामि च॥ ४६.११३ ॥	<br>
आत्मानं बहुधा निंदञ्छाश्वतीर्न्यवसं समाः॥	<br>
नरके या मतिर्भूयाद्धर्मं प्रति प्रपीडतः॥ ४६.११४ ॥	<br>
सा चेन्मुहूर्तमात्रं स्यादपि धन्यस्ततः पुमान्॥	<br>
नमोनमः कर्मभूम्यै सुकृतं दुष्कृतं च वा॥ ४६.११५ ॥	<br>
यस्यां मुहूर्तमात्रेण युगैरपि न नश्यति॥	<br>
ततो विपश्चिज्जनको मोक्षयामास नारकात्॥ ४६.११६ ॥	<br>
तैः सहाहं प्रमुक्तश्च कथंचिदवपीडितः॥	<br>
स्थाणुत्वमनुभूयाथ क्लेशानासाद्य भूरिशः॥ ४६.११७ ॥	<br>
कीटोहमभवं पश्चात्तीरे सारस्वते शुभे॥	<br>
तत्र मार्गे सुखमिव संसुप्तोहं यदृच्छया॥ ४६.११८ ॥	<br>
आगच्छतो रथस्यास्य शब्दमश्रौषमुन्नतम्॥	<br>
तं मेघनिनदं श्रुत्वा भीतोहं सहसा जवात्॥ ४६.११९ ॥	<br>
मार्गमुत्सृज्य दूरेण प्रपलायनमाचरम्॥	<br>
एतस्मिन्नंतरे व्यासस्तत्र प्राप्तो यदृच्छया॥ ४६.१२० ॥	<br>
स मामपश्यत्त्रस्तं च कृपया संयुतो मुनिः॥	<br>
यन्मया सर्वलोकानां नानाधर्माः प्रकीर्तिताः॥ ४६.१२१ ॥	<br>
विप्रजन्मनि तस्यैव प्रभावाद्व्याससंगमः॥	<br>
ततः सर्वरुतज्ञो मां प्राहार्च्यः कीटभाषया॥ ४६.१२२ ॥	<br>
किमेवं नश्यसे कीट कस्मान्मृत्योर्बिभेषि च॥	<br>
अहो समुचिता भीतिर्मनुष्यस्य कुतस्तव॥ ४६.१२३ ॥	<br>
इत्युक्तो मतिमान्पूर्वपुण्याद्व्यासं तदोचिवान्॥	<br>
न मे भयं जगद्वंद्य मृत्योरस्मात्कथंचन॥ ४६.१२४ ॥	<br>
एतदेव भयं मान्य गच्छेयमधमां गतिम्॥	<br>
अस्या अपि कुयोनेश्च संत्यन्याः कोटिशोऽधमाः॥ ४६.१२५ ॥	<br>
तासु गर्भादिकक्लेशभीतस्त्रस्तोऽस्मि नान्यथा॥ ४६.१२६ ॥	<br>
<b>॥व्यास उवाच॥	<br></b>
मा भयं कुरु सर्वाभ्यो योनिभ्यश्च चिरादिव॥	<br>
मोक्षयिष्यामि ब्राह्मण्यं प्रापयिष्यामि निश्चितम्॥ ४६.१२७ ॥	<br>
इत्युक्तोहं कालियेन तं प्रणम्य जगद्गुरुम्॥	<br>
मार्गमागत्य चक्रेण पीडितो मृत्युमागमम्॥ ४६.१२८ ॥	<br>
ततः काकश्रृगालादियोनिष्वस्मि यदाऽभवम्॥	<br>
तदातदा समागम्य व्यासो मां स्मारयच्च तत्॥ ४६.१२९ ॥	<br>
ततो बहुविधा योनीः परिक्रम्यास्मि कर्षितः॥	<br>
ब्राह्मणस्य च गेहेस्यां योनौ जातोऽतिदुःखितः॥ ४६.१३० ॥	<br>
ततो जन्मप्रभृत्यस्मि पितृभ्यां परिवर्जितः॥	<br>
गलत्कुष्ठी महापीडामेतां योऽनुभवामि च॥ ४६.१३१ ॥	<br>
ततो मां पंचमे वर्षे व्यास आगत्य जप्तवान्॥	<br>
कर्णे सारस्वतं मंत्रं तेनाहं संस्मरामि च॥ ४६.१३२ ॥	<br>
अनधीतानि शास्त्राणि वेदान्धर्मांश्च कृत्स्नशः॥	<br>
उक्तं व्यासेन चेदं मे गच्छ क्षेत्रं गुहस्य च॥	<br>
तत्र त्वं नंदभद्रं च आश्वासयमहामतिम्॥ ४६.१३३ ॥	<br>
त्यत्क्वा बहूदके प्राणानस्थिक्षेपं महीजले॥	<br>
काराय्य त्वं ततो भावी मैत्रेय इति सन्मुनिः॥ ४६.१३४ ॥	<br>
गमिष्यसि ततो मोक्षमिति मां व्यास उक्तवान्॥	<br>
आगतश्च ततश्चात्र वाहीकेभ्योऽयोऽतिक्लेशतः॥ ४६.१३५ ॥	<br>
इति ते कथितं सर्वमात्मनश्चरितं मया॥	<br>
पापमेवंविधं कष्टं नंदभद्र सदा त्यज॥ ४६.१३६ ॥	<br>
<b>॥नंदभद्र उवाच॥	<br></b>
अहो महाद्भुतं तुभ्यं चरितं येन मे हृदि॥	<br>
भूयः शतगुणं जातं धर्मायदृढमानसम्॥ ४६.१३७ ॥	<br>
किं तु त्वयोक्तधर्मस्य कर्तुकामोस्‌मि निष्कृतिम्॥	<br>
धर्मं स्मर भवांस्तस्मात्किंचिदादिश निश्चितम्॥ ४६.१३८ ॥	<br>
<b>॥बाल उवाच॥	<br></b>
अत्र तीर्थे च सप्ताहं निराहारस्त्वहं स्थितः॥	<br>
सूर्यमंत्राञ्जमिष्यामि त्यक्ष्यामि च ततस्त्वसून्॥ ४६.१३९ ॥	<br>
ततो बर्करिकातीर्थे दग्धव्योहं त्वया तटे॥	<br>
अस्थीनि सागरे चापि मम क्षेप्याणि चात्र हि॥ ४६.१४० ॥	<br>
यदि सापह्नवं चित्तं मय्यतीव तवास्ति चेत्॥	<br>
ततस्त्वां गुरुकार्यार्थमादेक्ष्यामि श्रृणुष्व तत्॥ ४६.१४१ ॥	<br>
अस्मिन्बहूदके तीर्थे यत्र प्राणांस्त्यजाम्यहम्॥	<br>
तत्र मन्नामचिह्नस्ते संस्थाप्यो भास्करो विभुः॥ ४६.१४२ ॥	<br>
आरोग्यं धनधान्यं च पुत्रदारादिसंपदः॥	<br>
भास्करो भगवांस्तुष्टो दद्यादेतच्छ्रुतेर्वचः॥ ४६.१४३ ॥	<br>
सविता परमो देवः सर्वस्वं वा द्विजन्मनाम्॥	<br>
वेदवेदांगगीतश्च त्वमप्येनं सदा भज॥ ४६.१४४ ॥	<br>
बहूदकमिदं कुंडं संसेव्यं च सदा त्वया॥	<br>
माहात्म्यमस्य वक्ष्यामि संक्षेपाद्व्यास सूचितम्॥ ४६.१४५ ॥	<br>
बहूदके कुंडवरे स्नाति यो विधिवन्नरः॥	<br>
आरोग्यं धनधान्याद्यं तस्य स्यात्सर्वजन्मसु॥ ४६.१४६ ॥	<br>
बहूदके च यः स्नात्वा सप्तम्यां माघमासके॥	<br>
दद्यात्पिंडं पितॄणां च तेऽक्ष्यां तृप्तिमाप्नुयुः॥ ४६.१४७ ॥	<br>
बहूदकस्य तीरे यः शुचिर्यजति वै क्रतुम्॥	<br>
शतक्रतुफलं तस्य नास्ति काचिद्विचारणा॥ ४६.१४८ ॥	<br>
अत्र यस्त्यजति प्राणान्बहूदकतटे नरः॥	<br>
मोदते सूर्यलोकेऽसौ धर्मिणां च सुतो भवेत्॥ ४६.१४९ ॥	<br>
बहूदकस्य तीरे च यः कुर्य्याज्जपसाधनम्॥	<br>
सर्वं लक्षगुणं प्रोक्तं जपो होमश्च पूजनम्॥ ४६.१५० ॥	<br>
बहूदकस्य तीरे च द्विजमेकं च भोजयेत्॥	<br>
यो मिष्टान्नेन तस्य स्याद्विप्रकोटिश्च भोजिता॥ ४६.१५१ ॥	<br>
बहूदकस्य तीरे या नारी गौरिणिकाः शुभाः॥	<br>
संभोजयति तस्याश्च कुर्यात्सुस्वागतं ह्युमा॥ ४६.१५२ ॥	<br>
बहूदकस्य तीरे च यः कुर्याद्योगसाधनम्॥	<br>
षण्मासाभ्यन्तरे सिद्धिर्भवेत्तस्य न संशयः॥ ४६.१५३ ॥	<br>
बहूदकस्य तीरे च प्रेतानुद्दिश्य दीयते॥	<br>
यत्किंचिदक्षयं तेषामुपतिष्ठेन्न चान्यथा॥ ४६.१५४ ॥	<br>
स्नानं दानं जपो होमः स्वाध्यायः पितृतर्पणम्॥	<br>
कृतं बहूदकतटे सर्वं स्यात्सुमहात्फलम्॥ ४६.१५५ ॥	<br>
त्वयैतद्धृदि संधार्य फलं व्यासेन सूचितम्॥	<br>
बहूदकस्य कुंडस्य नंदभद्र महामते॥ ४६.१५६ ॥	<br>
इत्युक्त्वा सोऽभवन्मौनी स्नात्वा कुंडे ततः शुचिः॥	<br>
तीरे प्रस्तरमाश्रित्य स्वयं मंत्राञ्जाप ह॥ ४६.१५७ ॥	<br>
<b>॥श्रीनारद उवाच॥	<br></b>
ततः स सप्तरात्रांते जहौ बालो निजानसून्॥	<br>
संस्कारितो यथोक्तं च नंदभद्रेण ब्राह्मणैः॥ ४६.१५८ ॥	<br>
यत्र बालः स च प्राणाञ्जहौ जपपरायणः॥	<br>
बालादित्यमिति ख्यातं तत्रास्थापयत प्रभुम्॥ ४६.१५९ ॥	<br>
बहूदके च यः स्नात्वा बालादित्यं प्रपूजयेत्॥	<br>
तस्य स्याद्भास्करस्तुष्टो मोक्षोपायं च विंदति॥ ४६.१६० ॥	<br>
नंदभद्रो ऽप्यथान्यस्यां भार्यायामपरान्सुतान्॥	<br>
उत्पाद्यात्मसमन्धीमाञ्छिवसूर्यपरायणः॥ ४६.१६१ ॥	<br>
रुद्रदेहं ययौ पार्थ पुनरावृत्तिदुर्लभम्॥	<br>
एवमेतन्महाकुंडं बहूदकमिति स्मृतम्॥ ४६.१६२ ॥	<br>
अस्य तीरे स्वमंशं च वल्लीनाथः प्रमेक्ष्यति॥ 	<br>
दत्तात्रेयस्य यो योगी ह्यवतारो भविष्यति॥ ४६.१६३ ॥	<br>
अर्चयित्वा च तं देवं योगसिद्धिमवाप्नुयात्॥	<br>
पशूनामृद्धिमाप्नोति गोशरण्यो ह्यसौ प्रभुः॥ ४६.१६४ ॥	<br>
पश्चिमायां बुधसुतस्तथा क्षेत्रं स भारत॥	<br>
पुरूरवादित्यमिति स्थापयामास पार्थिवः॥ ४६.१६५ ॥	<br>
सर्वकामप्रदश्चासौ भट्टदित्यसमो रिवः॥	<br>
बहूदकक्षेत्रसमं तस्य क्षेत्रं च भारत॥ ४६.१६६ ॥	<br>
अस्य तीर्थस्य माहात्म्यं जप्तव्यं कर्णमूलके॥	<br>
पुत्रस्य वापि शिष्यस्य न कथंचन नास्तिकः॥ ४६.१६७ ॥	<br>
श्रृणोतीदं श्रद्धया यस्तस्य तुष्येश्च भास्करः॥	<br>
धारयन्हृदये मोक्षंमुच्यते भवसागरात्॥ ४६.१६८ ॥	<br>
इचि श्रीस्कान्दे महापुराण एकाशीतिसाहस्र्यां संहितायां प्रथमे माहेश्वरखण्डे कौमारिकाखण्डे बहूदकमाहात्म्य बालादित्यवृत्तान्तवर्णनंनाम षट्चत्वारिंशोऽध्यायः॥ ४६ ॥ छ ॥	<br>
</span>
