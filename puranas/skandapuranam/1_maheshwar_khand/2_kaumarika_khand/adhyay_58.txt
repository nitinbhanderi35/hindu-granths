<span style="font-size: 14pt; line-height: 200%">॥ अर्जुन उवाच ॥ ॥ <br>
गुप्तक्षेत्रमिदं कस्मात्कस्माद्गुप्तं च नारद ॥ <br>
यस्य प्रभावः सुमहान्नैव कस्यापि संस्तुतः ॥ १ ॥ <br>
॥ नारद उवाच ॥ ॥ <br>
पुरातनामत्र कथां गुप्तक्षेत्रस्य कारणे ॥ <br>
शृणु पांडव शापेन गुप्तमासीदिदं यथा ॥ २ ॥ <br>
पुरा निमित्ते कस्मिंश्चित्सर्वतीर्थाधिदैवताः ॥ <br>
प्रणामाय ब्रह्मसदो ब्रह्माणं सहिता ययुः ॥ ३ ॥ <br>
पुष्करस्य प्रभासस्य निमिषस्यार्बुदस्य च ॥ <br>
कुरुक्षेत्रस्य क्षेत्रस्य धर्मारण्यस्य देवताः ॥ ४ ॥ <br>
वस्त्रापथस्य श्वेतस्य फल्गुतीर्थं स्य चापि याः ॥ <br>
केदारस्य तथान्येषां क्षेत्राणां कोटिशोऽपि याः ॥ ५ ॥ <br>
सिंधुसागरयोगस्य महीसागरकस्य च ॥ <br>
गंगासागरयोगस्य अधिपाः सूकरस्य च ॥ ६ ॥ <br>
गंगारेवामुखीनां तु नदीनामधिदेवताः ॥ <br>
शोणह्रदपुरोगाणां ह्रदानां चाधिदेवताः ॥ ७ ॥ <br>
ते सर्वे संघशो भूत्वा श्रैष्ठ्य ज्ञानाय चात्मनः ॥  <br>
समुपाजग्मुरमला महतीं ब्रह्मणः सभाम् ॥ ८ ॥ <br>
तत्र तीर्थानि सर्वाणि समायातानि वीक्ष्य सः ॥ <br>
उत्तस्थौ सहितः सर्वैः सभासद्भिः पितामहः ॥ ९ ॥ <br>
प्रणम्य सर्वतीर्थेभ्यः प्रबद्धकरसंपुटः ॥ <br>
तीर्थानि भगवानाह विस्मयोत्फुल्ललोचनः ॥ 1.2.58.१० ॥ <br>
अद्य नः सद्म सकलं युष्माभिरतिपावितम् ॥ <br>
वयं च पाविता भूयो युष्माकं दर्शनादपि ॥ ११ ॥ <br>
तीर्थानां दर्शनं श्रेयः स्पर्शनं स्नानमेव च ॥ <br>
कीर्तनं स्मरणं चापि न स्यात्पुण्यं विना परम् ॥१२॥ <br>
महापापान्विता रौद्रास्त्वपि ये स्युः सुनिष्ठुराः ॥ <br>
तेऽपि तीर्थैः प्रपूयंते किं पुनर्धर्मसंस्थिताः ॥१३॥ <br>
एवमुक्त्वा पुलस्त्यं स पुत्रमभ्यादिदेश ह ॥ <br>
शीघ्रमर्घं तीर्थहेतोः समानय यथार्चये ॥ १४ ॥ <br>
॥ पुलस्त्य उवाच ॥ <br>
असंख्यानीह तीर्थानि दृश्यंते पद्मसंभव ॥ <br>
यथा दिशसि मां तात अर्घमेकमुपानये ॥ १५ ॥ <br>
धर्मप्रवचने श्लोको यत एष प्रगीयते ॥ १६ ॥ <br>
भवेयुर्यद्यसंख्याता अर्घयोग्याः समर्चने ॥ <br>
ततस्तेषां वरिष्ठाय दातव्योऽर्घः किलैकतः ॥ १७ ॥ <br>
॥ ब्रह्मोवाच ॥ ॥ <br>
साभिप्रायं साधु वत्स त्वया प्रोक्तमिदं वचः ॥ <br>
एवं कुरुष्वैकमर्घमानय त्वं सुशीघ्रतः ॥ १८ ॥ <br>
॥ नारद उवाच ॥ ॥ <br>
ततः पुलस्त्यो वेगेन समानिन्येऽर्घमुत्तमम् ॥ <br>
तं च ब्रह्मा करे गृह्य तीर्थान्याहेति भारतीम् ॥ १९ ॥ <br>
सर्वैर्भवद्भिः संहत्य मुख्यस्त्वेकः प्रकीर्त्यताम् ॥ <br>
तस्मै चार्घं प्रयच्छामि नैवं मामनयः स्पृशेत् ॥ 1.2.58.२० ॥ <br>
॥ तीर्थान्यूचुः ॥ ॥ <br>
न वयं श्रेष्ठतां विद्मः कथंचन परस्परम् ॥ <br>
अस्माद्धेतोश्च संप्राप्ता ज्ञात्वा देहि त्वमेव तत् ॥ २१ ॥ <br>
॥ ब्रह्मोवाच ॥ ॥ <br>
नाहं वेद्मि श्रेष्ठतां वः कथंचन नमोऽस्तु वः ॥ <br>
सर्वे चापारमाहात्म्यं स्वयं मे वक्तुमर्हथ ॥ २२ ॥ <br>
यत्र गंगा गया काशी पुष्करं नैमिषं तथा ॥ <br>
कुरुक्षेत्रं तथा रेवा महीसागरसंगमः ॥ २३ ॥ <br>
प्रभासाद्यानि शतशो यत्र नस्तत्र का मतिः ॥ २४ ॥ <br>
॥ नारद उवाच ॥ ॥ <br>
एवमुक्ते पद्मभुवा कोपि नोवाच किंचन ॥ <br>
चिरेणेदं ततः प्राह महीसागरसंगमः ॥ २५ ॥ <br>
ममैनमर्घं त्वं यच्छ चतुरानन शीघ्रतः ॥ <br>
यतः कोटिकलायां वा मम कोऽपि न पूर्यते ॥ २६ ॥ <br>
यतश्चेन्द्रद्युम्नराज्ञा ताप्यमाना वसुंधरा ॥ <br>
सर्वतीर्थद्रवीभूता महीनामाभवन्नदी ॥ २७ ॥ <br>
सा च सर्वाणि तीर्थानि संयुक्तानि मया सह ॥ <br>
सर्वतीर्थमयस्तस्मादस्मि ख्यातो जगत्त्रये ॥ २८ ॥ <br>
गुहेन च महालिंगं कुमारेश्वरमीश्वरम् ॥ <br>
संस्थाप्य तीर्थमुख्यत्वं मम दत्तं महात्मना ॥ २९ ॥ <br>
नारदेनापि मत्तीरे स्थानं संस्थाप्य शोभनम् ॥ <br>
सर्वेभ्यः पुण्यक्षेत्रेभ्यो दत्तं श्रैष्ठ्यं पुरा मम ॥ 1.2.58.३० ॥ <br>
एवं त्रिभिर्हेतुवरैर्ममेवार्घः प्रदीयताम् ॥ <br>
गुणैकदेशेऽपि समं मम तीर्थं न वै परम् ॥ ३१ ॥ <br>
इत्युक्ते वचने पार्थ तीर्थराजेन भारत॥ <br>
सर्वे नोचुः किंचनापि किं ब्रह्मा वक्ष्यतीति यत् ॥ ३२ ॥ <br>
ततो ब्रह्मसुतो ज्येष्ठः श्वेतमाल्यानुलेपनः ॥ <br>
दक्षिणं बाहुमुद्धत्य धर्मो वचनमब्रवीत् ॥ ३३ ॥। <br>
अहो कष्टमिदं कूक्तं तीर्थराजेन मोहतः ॥ <br>
सन्तोऽपि न गुणा वाच्याः स्वयं सद्भिः स्वका यतः ॥ ३४ ॥ <br>
स्वीयान्गुणान्स्वयं यो हि सम्पत्सु प्रक्षिपन्परान् ॥ <br>
ब्रवीति राजसस्त्वेष ह्यहंकारो जुगुप्सितः ॥ ३५ ॥ <br>
तस्मादस्मादहंकारात्सत्स्वप्येषु गुणेषु च ॥ <br>
अप्रख्यातं ध्वस्तरूपमिदं तीर्थं भविष्यति ॥३६॥ <br>
स्तंभतीर्थमिति ख्यातं स्तम्भो गर्वः कृतो यतः ॥<br>
स्तंभस्य हि फलं सद्यो ब्रह्मापि प्राप किं परः ॥ ३७ ॥ <br>
इत्युक्ते धर्मदेवेन हाहेति रव उत्थितः ॥ <br>
ततः शीघ्रं समायातो योगीशोऽहं च पांडव ॥ ३८ ॥ <br>
गुहस्ततो वचः प्राह धर्मदेवसमागमे ॥ <br>
अयुक्तमेतच्छापोऽयं दत्तो यद्धर्म धार्ष्ट्यतः ॥ ३९ ॥ <br>
ब्रवीतु कोऽपि सर्वेषां तीर्थानां तेषु वर्तताम् ॥ <br>
यद्यैश्वर्यं नार्हतेसौ महीसागरसंगमः ॥ 1.2.58.४० ॥ <br>
तिष्ठत्वात्मगुणो यच्च तीर्थराजेन वर्णितः ॥ <br>
तत्र को विगुणो नाम मिथ्यावादी यतो गुणः ॥ ४१ ॥ <br>
अहो न युक्तं पालानां यदि तेऽप्यविमृश्य च ॥ <br>
एवमर्थान्करिष्यंति कं यांति शरणं प्रजाः ॥ ४२ ॥ <br>
एवमुक्ते गुहेनाथ धर्मो वचनमब्रवीत् ॥ <br>
सत्यमेतद्यदर्होऽयं महीसागरसंगमः ॥ ४३ ॥ <br>
मुख्यत्वं सर्वतीर्थानामर्घं चापि पितामहात् ॥ <br>
किंतु नात्मगुणा वाच्याः सतामेतत्सदा व्रतम् ॥ <br>
परोक्षेपि स्वप्रशंसा ब्रह्माणमपि चालयेत् ॥ ४४ ॥ <br>
स्वप्रशंसां प्रकुर्वाणः पराक्षेपसमन्विताम् ॥ <br>
किं दिवः पृथिवीं पूर्वं ययातिर्न पपात ह ॥ <br>
यानि पूर्वं प्रमाणानि कृतानीशेन धीमता ॥४५॥ <br>
तानि सम्पालनीयानि तानि कोऽति क्रमेद्बुधः ॥ <br>
तव पित्रा समादिश्य यदर्थं स्थापिता वयम् ॥ ४६ ॥ <br>
पालयामास एतच्च त्वं पालयितुमर्हसि ॥ <br>
ईश्वराः स्वप्रमाणेन भवंतो यदि कुर्वते ॥ ४७ ॥ <br>
तदस्माभिरिदं युक्तं शासनं दिश्यतां परम् ॥ <br>
एवमुक्त्वा स्वीयमुद्रां मोक्तुकामं वृषं तदा ॥४८॥ <br>
अहं प्रस्तावमन्वीक्ष्य वाक्यमेतदुदैरयम्॥ <br>
नमो धर्माय महते विश्वधात्रे महात्मने ॥ ४९॥ <br>
ब्रह्मविष्णुशिवैर्नित्यं पूजितायाघनाशिने ॥ <br>
यदि मुद्रां भवान्धर्म परित्यक्ष्यति कर्हिचित् ॥ 1.2.58.५० ॥ <br>
तदस्माकं कुतो भावो मा विश्वं नाशय प्रभो ॥ <br>
योगीश्वरं गुहं चापि संमानयितुमर्हसि ॥ ५१ ॥ <br>
शिववन्माननीयो हि यतः साक्षाच्छिवात्मजः ॥ <br>
त्वां च देवो गुहः स्वामी संमानयितुमर्हति॥५२॥ <br>
युवयोरैक्यभावेन सुखं जीवेदिदं जगत् ॥ <br>
त्वया प्रदत्तः शापोऽयं मा प्रत्याख्यातिलक्षणः॥५३॥ <br>
अनुग्रहश्च क्रियतां तीर्थराजस्य मानद॥५४॥ <br>
एवमुच्चरमाणं मां प्रशस्याहापि पद्मभूः॥ <br>
साध्वेतन्नारदेनोक्तं धर्मैतद्वचनं कुरु॥ <br>
सम्मानय गुहं चापि गुहः स्वामी यतो हि नः॥ <br>
एवमुक्ते ब्रह्मणा च धर्मो वचनमब्रवीत्॥५६॥ <br>
नमो गुहाय सिद्धाय किंकरायस्य ते वयम्॥ <br>
मदीयां स्कन्द विज्ञप्तिं नाथैनामवधारय ॥५७॥ <br>
स्तंभादेतन्महातीर्थमप्रसिद्धं भविष्यति ॥ <br>
स्तंभतीर्थमिति ख्यातं सुप्रसिद्धं भविष्यति ॥५८ ॥ <br>
स्तम्भतीर्थमिति ख्यातं सर्वतीर्थफलप्रदम् ॥ <br>
यश्चात्र स्नानदानानि प्रकरिष्यति मानवः ॥ ५९ ॥ <br>
यथोक्तं च फलं तस्य स्फुटं सर्वं भविष्यति ॥ <br>
शनिवारे ह्यमावास्या भवेत्तस्याः फलं च यत् ॥ 1.2.58.६० ॥ <br>
महीसागरयात्रायां भवेत्तच्चावधारय ॥ <br>
प्रभासदशयात्राभिः सप्तभिः पुष्करस्य च ॥ ६१ ॥ <br>
अष्टाभिश्च प्रयागस्य तत्फलं प्रभविष्यति ॥ <br>
पंचभिः कुरुक्षेत्रस्य नकुलीशस्य च त्रिभिः ॥ ६२ ॥ <br>
अर्बुदस्य च यत्षड्भिस्तत्फलं च भविष्यति ॥ <br>
वस्त्रापथस्य तिसृभिर्गंगायाः पंचभिश्च यत् ॥ ६३ ॥ <br>
कूपोदर्याश्चतुर्भिश्च तत्फलं प्रभविष्यति ॥ <br>
काश्याः षड्भिस्तथा यत्स्याद्गोदावर्याश्च पंचभिः ॥ ६४ ॥ <br>
तत्फलं स्तंभतीर्थे वै शनिदर्शे भविष्यति ॥ <br>
एवं दत्ते वरे स्कंदस्तदा प्रीतमनाभवत् ॥ ६५ ॥ <br>
ब्रह्मापि स्तंभतीर्थाय ददावर्घं समाहितः ॥ <br>
ददौ च सर्वतीर्थानां श्रेष्ठत्वममितद्युतिः ॥ ६६ ॥ <br>
तीर्थानि च गुहं नाथं सम्मान्य विससर्ज सः ॥ <br>
एवमेतत्पुरा वृत्तं गुप्तक्षेत्रस्य कारणम् ॥ ६७ ॥ <br>
भूयश्चापि प्रसिद्ध्यर्थं प्रेषिताप्सरसोऽत्र मे ॥ <br>
विमोक्षिता ग्राहरूपात्त्वया ताश्च कुरूद्वह ॥ ६८ ॥ <br>
यतो धर्मस्य सर्वस्य नानारूपैः प्रवर्ततः ॥ <br>
परित्राणाय भवतः कृष्णस्य च भवो भवे ॥६९॥ <br>
तदिदं वर्णितं तुभ्यं सर्वतीर्थफलं महत् ॥ <br>
श्रुत्वैतदादितः पूर्वं पुमान्पापैः प्रमुच्यते ॥1.2.58.७०॥ <br>
॥ सूत उवाच ॥ ॥ <br>
श्रुत्वेति विजयो धीमान्प्रशशंस सुविस्मितः ॥ <br>
विसृष्टो नारदाद्यैश्च द्वारकां प्रति जग्मिवान् ॥७१॥ <br>
इति श्रीस्कांदे महापुराण एकाशीतिसाहस्र्यां संहितायां प्रथमे माहेश्वरखण्डे कौमारिकाखंडे महीसागरमाहात्म्यवर्णनेऽर्जुनतीर्थयात्रापरिसमाप्तिवर्णनंनामष्टपंचाशत्तमोऽध्यायः ॥ ५८ ॥ <br>
<br>
</span>
