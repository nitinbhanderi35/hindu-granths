<span style="font-size: 14pt; line-height: 170%"><br>
<b>॥नारद उवाच॥	<br></b>
व्रजंती गिरिजाऽपश्यत्सखीं मातुर्महाप्रभाम्॥	<br>
कुसुमामोदिनींनाम तस्य शैलस्य देवताम्॥ २९.१ ॥	<br><br>
सापि दृष्ट्वा गिरिसुतां स्नेहविक्लवमानसा॥	<br>
क्वपुनर्गच्छसीत्युच्चैरालिंग्योवाच देवता॥ २९.२ ॥	<br><br>
सा चास्यै सर्वमाचख्यौ शंकरात्कोपकारणम्॥	<br>
पुनश्चोवाच गिरिजा देवतां मातृसंमताम्॥ २९.३ ॥	<br><br>
नित्यं शैलाधिराजस्य देवता त्वमनिंदिते॥	<br>
सर्वं च सन्निधानं च मयि चातीव वत्सला॥ २९.४ ॥	<br><br>
तदहं संप्रवक्ष्यामि यद्विधेयं तवाधुना॥	<br>
अथान्य स्त्रीप्रवेशे तु समीपे तु पिनाकिनः॥ २९.५ ॥	<br><br>
त्वयाख्येयं मम शुभे युक्तं पश्चात्करोम्यहम्॥	<br>
तथेत्युक्ते तया देव्या ययौ देवी गिरिं प्रति॥ २९.६ ॥	<br><br>
रम्ये तत्र महाशृंगे नानाश्चर्योपशोभिते॥	<br>
विभूषणादि संन्यस्य वृक्षवल्कलधारिणी॥ २९.७ ॥	<br><br>
तपस्तेपे गिरिसुता पुत्रेण परिपालिता॥	<br>
ग्रीष्मे पंचाग्निसंतप्ता वर्षासु च जलोषिता॥ २९.८ ॥	<br><br>
स्थंडिलस्था च हेमंते निराहारा तताप सा॥	<br>
एतस्मिन्नंतरे दैत्यो ह्यंधकस्य सुतो बली॥ २९.९ ॥	<br><br>
ज्ञात्वा गतां गिरिसुतां पितुर्वैरमनुस्मरन्॥	<br>
आडिर्नाम बकभ्राता रहस्यांतरप्रेक्षकः॥ २९.१० ॥	<br><br>
जिते किलांधके दैत्ये गिरिशेनामरद्विषि॥	<br>
आडिश्चकार विपुलं तपो हरजिगीषया॥ २९.११ ॥	<br><br>
तमागत्याब्रवीद्ब्रह्मा तपसा परितोषितः॥	<br>
ब्रूहि किं वासुरश्रेष्ठ तपसा प्राप्तुमिच्छसि॥ २९.१२ ॥	<br><br>
ब्रह्माणमाह दैत्यस्तु निर्मृत्युत्वमहं वृणे॥	<br>
<b>॥ब्रह्मोवाच॥	<br></b>
न कश्चिच्च विना मृत्युं जंतुरासुर विद्यते॥ २९.१३ ॥	<br><br>
यतस्ततोऽपि दैत्येंद्र मृत्युः प्राप्यः शरीरिणा॥	<br>
इत्युक्तस्तं तथेत्याह तुष्टः कमलसंभवम्॥ २९.१४ ॥	<br><br>
रूपस्य परिवर्तो मे यदा स्यात्पद्मसंभव॥	<br>
तदा मृत्युर्मम भवेदन्यथा त्वमरो ह्यहम्॥ २९.१५ ॥	<br><br>
इत्युक्तस्तं तथेत्याह तुष्टः कमलसंभवः॥	<br>
इत्युक्तोऽमरतां मेने दैत्यराज्यस्थितोऽसुरः॥ २९.१६ ॥	<br><br>
आजगाम स च स्थानं तदा त्रिपुरघातिनः॥	<br>
आगतो ददृशे तं च वीरकं द्वार्यवस्थितम्॥ २९.१७ ॥	<br><br>
तं चासौ वंचयित्वा च आडिः सर्पशरीरभृत्॥	<br>
अवारितो वीरकेण प्रविवेश हरांतिकम्॥ २९.१८ ॥	<br><br>
भुजंगरूपं संत्यज्य बभूवाथ महासुरः॥	<br>
उमारूपी छलयितुं गिरिशं मूढचेतनः॥ २९.१९ ॥	<br><br>
कृत्वोमायास्ततो रूपमप्रतर्क्यमनोहरम्॥	<br>
सर्वावयवसंपूर्णं सर्वाभिज्ञानसंवृतम्॥ २९.२० ॥	<br><br>
चक्रे भगांतरे दैत्यो दंतान्वज्रोपमान्दृढान्॥	<br>
तीक्ष्णाग्रान्बुद्धिमोहेन गिरिशं हंतुमुद्यतः॥ २९.२१ ॥	<br><br>
कृत्वोमारूपमेवं स स्थितो दैत्यो हरांतिके॥	<br>
तां दृष्ट्वा गिरिशस्तुषुटः समालिंग्य महासुरम्॥ २९.२२ ॥	<br><br>
मन्यमानो गिरिसुतां सर्वै रवयवांतरैः॥	<br>
अपृच्छत्साधु ते भावो गिरिपुत्री ह्यकृत्रिमा॥ २९.२३ ॥	<br><br>
या त्वं मदशयं ज्ञात्वा प्राप्तेह वरवर्णिनि॥	<br>
त्वया विरहितः शून्यं मन्योस्मिन्भुवनत्रये॥ २९.२४ ॥	<br><br>
प्राप्ता प्रसन्ना या त्वं मां युक्तमेवंविधं त्वयि॥	<br>
इत्युक्ते गूहयंश्चेष्टामुमारूप्यसुरोऽब्रवीत्॥ २९.२५ ॥	<br><br>
यातास्मि तपसश्चर्तुं कालीवाक्यात्तवातुलम्॥	<br>
रतिश्च तत्र मे नाभूत्ततः प्राप्ता तवांतिकम्॥ २९.२६ ॥ 	<br><br>
इत्युक्तः शंकरः शंकां किंचित्प्राप्यवधारयत्॥	<br>
कुपिता मयि तन्वंगी प्रत्यक्षा च दृढव्रता॥ २९.२७ ॥	<br><br>
अप्राप्तकामा संप्राप्ता किमेतत्संशयो मम॥	<br>
रहसीति विचिंत्याथ अभिज्ञानाद्विचारयन्॥ २९.२८ ॥	<br><br>
नापश्यद्वामपार्श्वे तु तस्यांकं पद्मलक्षणम्॥	<br>
लोम्नामावर्तचरितं ततो देवः पिनाकधृक्॥ २९.२९ ॥	<br><br>
बुद्धा तां दानवीं मायां किंचित्प्रहसिताननः॥	<br>
मेढ्रे रौद्रास्त्रमाधाय चक्रे दैत्यमनोरथम्॥ २९.३० ॥	<br><br>
स रुदन्भैरवाज्रावानवसादं गतोऽसुरः॥	<br>
अबुध्यद्वीरको नैतदसुरेंद्रनिषूदनम्॥ २९.३१ ॥	<br><br>
हते च मारुतेनाशुगामिना नगदेवता॥	<br>
अपरिच्छिन्नतत्त्वार्था शैलपुत्र्यां न्यवेदयत्॥ २९.३२ ॥	<br><br>
श्रुत्वा वायुमुखाद्देवी क्रोधरक्तातिलोचना॥	<br>
अपस्यद्वीरकं पुत्रं हृदयेन विदूयता॥ २९.३३ ॥	<br><br>
मातरं मां परित्यज्य यस्मात्त्वं स्नेहविह्वलाम्॥	<br>
विहितावसरः स्त्रीणां शंकरस्य रहोविधौ॥ २९.३४ ॥	<br><br>
तस्मात्ते परुषा रूक्षा जडा हृदय वर्जिता॥	<br>
गणेशाक्षरसदृशा शिला माता भविष्यति॥ २९.३५ ॥	<br><br>
एवमुत्सृष्टशापाया गिरिपुत्र्यास्त्वनंतरम्॥	<br>
निर्जगाम मुखात्क्रोधः सिंहरूपी महाबलः॥ २९.३६ ॥	<br><br>
पश्चात्तापं समश्रित्य तया देव्या विसर्जितः॥	<br>
स तु सिंहः करालास्यो महाकेसरकंधरः॥ २९.३७ ॥	<br><br>
प्रोद्धूतबललांगूलदंष्ट्रोत्कट गुहामुखः॥	<br>
व्यावृतास्यो ललज्जिह्वः क्षामकुक्षिश्चिखादिषुः॥ २९.३८ ॥	<br><br>
तस्यास्ये वर्तितुं देवी व्यवस्यत सती तदा॥	<br>
ज्ञात्वा मनोगतं तस्या भगवांश्चतुराननः॥ २९.३९ ॥	<br><br>
आजगामाश्रमपंद संपदामाश्रयं ततः॥	<br>
आगम्योवाच तां ब्रह्मा गिरिजां मृष्टया गिरा॥ २९.४० ॥	<br><br>
किं देवी प्राप्तुकामासि किमलभ्यं ददामि ते॥	<br>
तच्छ्रुत्वोवाच गिरिजा गुरुगौरवगर्भितम्॥ २९.४१ ॥	<br><br>
तपसा दुष्करेणाप्तः पतित्वे शंकरो मया॥	<br>
स मां श्यामलवर्णेति बहुशः प्रोक्तवान्भवः॥ २९.४२ ॥	<br><br>
स्यामहं कांचनाकारा वाल्लभ्येन च संयुता॥	<br>
भर्तुर्भूतपतेरंगे ह्येकतो निर्विशंकिता॥ २९.४३ ॥	<br><br>
तस्यास्तद्भाषितं श्रुत्वा प्रोवाच जलजासनः॥	<br>
एवं भवतु भूयस्त्वं भर्तुर्देहार्धधारिणी॥ २९.४४ ॥	<br><br>
ततस्तस्याः शरीरात्तु स्त्री सुनीलांबुजत्विषा॥	<br>
निर्गता साभवद्भीमा घंटाहस्ता त्रिलोचना॥ २९.४५ ॥	<br><br>
नानाभरणपूर्णांगी पीतकौशेयवासिनी॥	<br>
तामब्रवीत्ततो ब्रह्मा देवीं नीलांबुजत्विषम्॥ २९.४६ ॥	<br><br>
अस्माद्भूधरजा रदेहसंपर्कात्त्वं ममाज्ञया॥	<br>
संप्राप्ता कृतकृत्यत्वमेकानंशा पुराकृतिः॥ २९.४७ ॥	<br><br>
य एष सिंहः प्रोद्भूतो देव्याः क्रोधाद्वरानने॥	<br>
स तेस्तु वाहनो देवी केतौ चास्तु महाबलः॥ २९.४८ ॥	<br><br>
गच्छ विंध्याचले तत्र सुरकार्यं करिष्यति॥	<br>
अत्र शुंभनिशुंभौ च हत्वा तारकसैन्यपौ॥ २९.४९ ॥	<br><br>
पांचालोनाम यक्षोऽयं यक्षलक्षपदानुगः॥	<br>
दत्तस्ते किंकरो देवी महामायाशतैर्युतः॥ २९.५० ॥	<br><br>
इत्युक्ता कौशिकी देवी ततेत्याह पितामहम्॥	<br>
निर्गतायां च कौशिक्यां जाता स्वैराश्रिता गुणैः॥ २९.५१ ॥	<br><br>
सर्वैः पूर्वभवोपात्तैस्तदा स्वयमुपस्तितैः॥	<br>
उमापि प्राप्तसंकल्पा पश्चात्तापपरायणा॥ २९.५२ ॥	<br><br>
मुहुः स्वं परिनिंदंती जगाम गिरिशांतिकम्॥	<br>
संप्रयांतीं च तां द्वारी अपवार्य समाहितः॥ २९.५३ ॥	<br><br>
रुरोध वीरको देवीं हेमवेत्रलताधरः॥	<br>
तामुवाच च कोपेन तिष्ठ तिष्ठ क्व यासि च॥ २९.५४ ॥	<br><br>
प्रयोजनं न तेऽस्तीह गच्छ यावन्न भर्त्स्यसे॥	<br>
देव्या रूपधरो दैत्यो देवं वंचयितुं त्विह॥ २९.५५ ॥	<br><br>
प्रविष्टो न च दृष्टोऽसौ स च देवेन घातितः॥	<br>
घातिते चाहमाक्षिप्तो नीलकण्ठेन धीमता॥ २९.५६ ॥	<br><br>
कापि स्त्री नापि मोक्तव्या त्वया पुत्रेति सादरम्॥	<br>
तस्मात्त्वमत्र द्वारिस्था वर्षपूगान्यनेकशः॥ २९.५७ ॥	<br><br>
भविष्यसि न चाप्यत्र प्रवेशं लप्स्यसे व्रज॥	<br>
एका मे प्रविशेदत्र माता या स्नेहवत्सला॥ २९.५८ ॥	<br><br>
नगाधिराजतनया पार्वती रुद्रवल्लभा॥	<br>
इत्युक्ता तु ततो देवी चिंतयामास चेतसा॥ २९.५९ ॥	<br><br>
न सा नारी तु दैत्योऽसौ वायोर्नैवावबासत॥	<br>
वृथैव वीरकः शप्तो मया क्रोधपरीतया॥ २९.६० ॥	<br><br>
अकार्यं क्रियते मूढैः प्रायः क्रोधसमन्वितैः॥	<br>
क्रोधेन नश्यते कीर्तिः क्रोधो हंति स्थिरां श्रियम्॥ २९.६१ ॥	<br><br>
अपरिच्छिन्नसर्वार्था पुत्रं शापितवत्यहम्॥	<br>
विपरीतार्थबोद्धॄणां सुलभा विपदो यतः॥ २९.६२ ॥	<br><br>
संचिंत्यैवमुवाचेदं वीरकं प्रति शैलजा॥	<br>
अधो लज्जाविकारेण वदनेनांबुजत्विषा॥ २९.६३ ॥	<br><br>
अहं वीरक ते माता मा तेऽस्तु मनसो भ्रमः॥	<br>
शंकरस्यास्मि दयिता सुता तु हिमभूभृतः॥ २९.६४ ॥	<br><br>
मम गात्रस्थितिभ्रांत्या मा शंकां पुत्र भावय॥	<br>
तुष्टेन गौरता दत्ता ममेयं पद्मयोनिना॥ २९.६५ ॥	<br><br>
मया शप्तोऽस्यविदिते वृत्तांते दैत्यनिर्मिते॥	<br>
ज्ञात्वा नारीप्रवेशं तु शंकरे रहसि स्तिते॥ २९.६६ ॥	<br><br>
न निवर्तयितुं शक्यः शापः किं तु ब्रवीमि ते॥	<br>
मानुष्यां तु शिलायां त्वं शिलादात्संभविष्यसि॥ २९.६७ ॥	<br><br>
पुण्ये चाप्यर्बुदारण्ये स्वर्गमोक्षप्रदे नृणाम्॥	<br>
अचलेश्वरलिंगं तु वर्तते यत्र वीरक॥ २९.६८ ॥	<br><br>
वाराणस्यां विश्वनाथसमं तत्फलदं नृणाम्॥	<br>
प्रभासस्य च यात्राभिर्दशभिर्यत्फलं नृणाम्॥ २९.६९ ॥	<br><br>
तदेकयात्रया प्रोक्तमर्बुदस्य महागिरेः॥	<br>
यत्र तप्त्वा तपो मर्त्या देहधातून्विहाय च॥ २९.७० ॥	<br><br>
संसारी न पुनर्भूयान्महेश्वरवचो यथा॥	<br>
अर्बुदो यदि लभ्येत सेवितुं जन्मदुःखितैः॥ २९.७१ ॥	<br><br>
वाराणसीं च केदारं किं स्मरंति वृथैव ते॥	<br>
तत्राराध्य भवं देवं भवान्नन्दीति नामभृत्॥ २९.७२ ॥	<br><br>
शीघ्रमेष्यसि चात्रैव प्रतीहारत्वमाप्स्यसि॥	<br>
एवमुक्ते हृष्टरोमा वीरकः प्रणिपत्य ताम्॥ २९.७३ ॥	<br><br>
संस्तूय विविधैर्वाक्यैर्मातरं समभाषत॥	<br>
धन्योऽहं देवि यो लप्स्ये मानुष्यमतिदुर्लभम्॥ २९.७४ ॥	<br><br>
शापोऽनुग्रहरूपोऽयं विशेषादर्बुदाचले॥	<br>
समीपे यस्य पुण्योऽस्ति महीसागरसंगमः॥ २९.७५ ॥	<br><br>
ऊधः पृथिव्या देशोऽयं यो गिरेश्चार्णवांतरे॥	<br>
तत्र गत्वा महत्पुण्यमवाप्य भवभक्तितः॥ २९.७६ ॥	<br><br>
पुनरेष्यामि भो मातरित्युक्त्वाभूच्छिलासुतः॥	<br>
देवी च प्रविवेशाथ भवनं शशिमौलिनः॥ २९.७७ ॥	<br><br>
<b>॥इत्यार्बुदाख्यानम्॥	<br></b>
ततो दृष्ट्वा च तां प्राह धिग्नार्य इति त्र्यंबकः॥ २९.७८ ॥	<br><br>
सा च प्रण्म्य तं प्राह सत्यमेतन्न मिथ्यया॥	<br>
जडः प्रकृतिभागोयं नार्यश्चार्हंति निन्दनाम्॥ २९.७९ ॥	<br><br>
पुरुषाणां प्रसादेन मुच्यंते भवसागरात्॥	<br>
ततः प्रहृष्टस्तामाह हरो योग्याऽधुना शुभे॥ २९.८० ॥	<br><br>
पुत्रं दास्यामि येन त्वं ख्यातिमाप्स्यसि शोभने॥	<br>
ततो रेम हि देव्या स नानाश्चर्यालयो हरः॥ २९.८१ ॥	<br><br>
ततो वर्षसहस्रेषु देवास्त्वरितमानसाः॥	<br>
ज्वलनं नोदयामासुर्ज्ञातुं शंकरचेष्टितम्॥ २९.८२ ॥	<br><br>
द्वारि स्थितं प्रतिहारं वंचयित्वा च पावकः॥	<br>
पारावतस्य रूपेण प्रविवेश हरांतिकम्॥ २९.८३ ॥	<br><br>
ददृशे तं च देवेशो विनतां प्रेक्ष्य पार्वतीम्॥	<br>
ततस्तां ज्वलनं प्राह नैतद्योग्यं त्वया कृतम्॥ २९.८४ ॥	<br><br>
यदिदं भुक्षुतं स्थानान्मम तेजो ह्यनुत्तमम्॥	<br>
गृहाण त्वं सुदुर्बुद्धे नो वा धक्ष्यामि त्वां रुषा॥ २९.८५ ॥	<br><br>
भीतस्ततोऽसौ जग्राह सर्वदेवमुखं च सः॥	<br>
तेन ते वह्निसहिता विह्वलाश्च सुराः कृताः॥ २९.८६ ॥	<br><br>
विपाट्य जठराण्येषां वीर्यं माहेश्वरं ततः॥	<br>
निष्क्रांतं तत्सरो जातं पारदं शतयोजनम्॥ २९.८७ ॥	<br><br>
वह्निश्च व्याकुलीभूतो गंगायां मुमुचे सकृत्॥	<br>
दह्यमाना च सा देवी तरंगैर्वहिरुत्सृजत्॥ २९.८८ ॥	<br><br>
जातस्त्रिभुवनक्यातस्तेन च श्वेतपर्वतः॥	<br>
एतस्मिन्नंतरे वह्निराहूतश्च हिमालये॥ २९.८९ ॥	<br><br>
सप्तर्षिभिर्वह्निहोमं कुर्वद्भिर्मंत्रवीर्यतः॥	<br>
आगत्य तत्र जग्राह वह्निर्भागं च तं हुतम्॥ २९.९० ॥	<br><br>
गतेऽह्न्यत्वस्मिंश्च तत्रस्थः पत्नी स्तेषामपश्यत॥	<br>
सुवर्णकदलीस्तंभनिभास्ताश्चंद्रलेखया॥ २९.९१ ॥	<br><br>
पश्यमानः प्रफुल्लाक्षो वह्निः कामवशं गतः॥	<br>
स भूयश्चिंतयामास न न्याय्यं क्षुभितोऽस्मि यत्॥ २९.९२ ॥	<br><br>
साध्वीः पत्नीर्द्विजेंद्राणामकामाः कामयाम्यहम्॥	<br>
पापमेतत्कर्म चोग्रं नश्यामि तृमवत्स्फुटम्॥ २९.९३ ॥	<br><br>
कृत्वैतन्नश्यते कीर्तिर्यावदाचंद्रतारकम्॥	<br>
एवं संचिंत्य बहुधा गत्वा चैव वनांतरम्॥ २९.९४ ॥	<br><br>
संयन्तुं नाभवच्छक्त उपायैर्बहुभिर्मनः॥	<br>
ततः स कामसंतप्तो मूर्छितः समपद्यत॥ २९.९५ ॥	<br><br>
ततः स्वाहा च भार्यास्य बुबुधे तद्विचेष्टितम्॥	<br>
ज्ञात्वा च चिंतयामास प्रहृष्टा मनसि स्वयम्॥ २९.९६ ॥	<br><br>
स्वां भार्यामथ मां त्यक्त्वा बहुवासादवज्ञया॥	<br>
भार्याः कामयते नूनं सप्तर्षीणां महात्मनाम्॥ २९.९७ ॥	<br><br>
तदासां रूपमाश्रित्य रमिष्ये तेन चाप्यहम्॥	<br>
ततस्त्वंगिरसो भार्या शिवानामेति शोभना॥ २९.९८ ॥	<br><br>
तस्या रूपं समाधाय पावकं प्राप्य साब्रवीत्॥	<br>
मामग्ने कामसंतप्तां त्वं कामयितुमर्हसि॥ २९.९९ ॥	<br><br>
न चेत्करिष्यसे देव मृतां मामुपधारय॥	<br>
अहमंगिरसो भार्या शिवानाम हुताशन॥ २९.१०० ॥	<br><br>
सर्वाभिः सहिता प्राप्ता ताश्च यास्यंत्यनुक्रमात्॥	<br>
अस्माकं त्वं प्रियो नित्यं त्वच्चित्ताश्च वयं तथा॥ २९.१०१ ॥	<br><br>
ततः स कामसंतप्तः संबभूव तया सह॥	<br>
प्रीते प्रीता च सा देवी निर्जगाम वनांतरात्॥ २९.१०२ ॥	<br><br>
चिंतयंती ममेदं चेद्रूपं द्रक्ष्यंति कानने॥	<br>
ते ब्राह्मणीनामनृतं दोषं वक्ष्यंति पावकात्॥ २९.१०३ ॥	<br><br>
तस्मादेतद्रक्षमाणा गरुडी संभवाम्यहम्॥	<br>
सुपर्णा सा ततो भूत्वा ददृशे श्वेतपर्वतम्॥ २९.१०४ ॥	<br><br>
शरस्तंबैः सुसंपृक्तं रक्षोभिश्च पिशाचकैः॥	<br>
सा तत्र सहसा गत्वा शैलपूष्ठं सुदुर्गमम्॥ २९.१०५ ॥	<br><br>
प्राक्षिपत्कांचने कुंडे शुक्रं तद्धारणेऽक्षमा॥	<br>
शिष्टानामपि देवीनां सप्तर्षीणां महात्मनाम्॥ २९.१०६ ॥	<br><br>
पत्नीसरूपतां कृत्वा कामयामास पावकम्॥	<br>
दिव्यं रूपमरूंधत्याः कर्तुं न शकितं तया॥ २९.१०७ ॥	<br><br>
तस्यास्तपःप्रभावेण भर्तुः शुश्रूषणेन च॥	<br>
षट्कृत्वस्तत्तु निक्षिप्तमग्निरेतः कुरुद्वह॥ २९.१०८ ॥	<br><br>
कुंडेऽस्मिंश्चैत्रबहुले प्रतिपद्येव स्वाहया॥	<br>
ततश्च पावको दुःखाच्छुशोच च मुमोह च॥ २९.१०९ ॥	<br><br>
आः पापं कृतमित्येव देहन्यासेऽकरोन्मतिम्॥	<br>
ततस्तं खेचरी वाणी प्राह मा मरणं कुरु॥ २९.११० ॥	<br><br>
भाव्यमेतच्च भाव्यर्थात्को हि पावक मुच्यते॥	<br>
भाव्यर्थेनापि यत्ते च परदारोप सेवनम्॥ २९.१११ ॥	<br><br>
कृतं तच्चेतसा तेन त्वामजीर्णं प्रवेक्ष्यति॥	<br>
श्वेतकेतोर्महायज्ञे घृतधाराभितर्पितम्॥ २९.११२ ॥	<br><br>
शोकं च त्यज नैतास्ताः स्वाहै वेयं तव प्रिया॥	<br>
श्वेतपर्वतकुंडस्थं पुत्रं त्वं द्रष्टुमर्हसि॥	<br>
ततो वह्निस्तत्र गत्वा ददृशे तनयं प्रभुम्॥ २९.११३ ॥	<br><br>
<b>॥अर्जुन उवाच॥	<br></b>
कस्मात्स्वाहा करोद्रूपं षण्णां तासां महामुने॥ २९.११४ ॥	<br><br>
यत्ता भर्तृपराः साध्व्यस्तपस्विन्योग्निसंनिभाः॥	<br>
न बिभेति च किं ताभ्यः षड्भ्यः स्वाहाऽपराधिनी॥	<br>
भर्तृभक्त्या जगद्दग्धुं यतः शक्ताश्च ता मुने॥ २९.११५ ॥	<br><br>
<b>॥नारद उवाच॥	<br></b>
सत्यमेतत्कुरुश्रेष्ठ श्रृणु तच्चापि कारणम्॥	<br>
येन तासां कृतं रूपं न वा शापं ददुश्च ताः॥ २९.११६ ॥	<br><br>
यत्र तद्वह्निना क्षिप्तं रुद्रतेजः सकृत्पुरा॥	<br>
गंगायां तत्र सस्नुस्ताः षटत्न्योऽज्ञनाभावतः॥ २९.११७ ॥	<br><br>
ततस्ता विह्वलीभूतास्तेजसा तेन मोहिताः॥	<br>
लज्जया च स्वभर्तॄणां गंगातीरस्थिता रहः॥ २९.११८ ॥	<br><br>
एतदंतमालोक्य चिकीर्षंती मनीषितम्॥	<br>
स्वाहा शरीरमाविश्यतासां तेजो जहार तत्॥ २९.११९ ॥	<br><br>
चिक्रीड वह्निजायापि यथा ते कथितं मया॥ २९.१२० ॥	<br><br>
उपकारमिमं ताभिः स्मरंतीभिश्च भारत॥	<br>
न शप्ता सा यतः शापो न देयश्चोपकारिणि॥ २९.१२१ ॥	<br><br>
ततः सप्तर्षयो ज्ञात्वा ज्ञानेनासुचितां गताः॥	<br>
तत्यजुः षट् तदा पत्नीर्विना देवीमरुंधतीम्॥ २९.१२२ ॥	<br><br>
विश्वामित्रस्तु भगवान्कुमारं शरणं गतः॥	<br>
स्तवं दिव्यं संप्रचक्रे महासेनस्य चापि सः॥ २९.१२३ ॥	<br><br>
अष्टोत्तरशतं नाम्नां श्रृणु त्वं तानि फाल्गुन॥	<br>
जपेन येषां पापानि यांति ज्ञानमवाप्नुयात्॥ २९.१२४ ॥	<br><br>
त्वं ब्रह्मवादी त्वं ब्रह्मा ब्राह्मणवत्सलः॥	<br>
ब्रह्मण्यो ब्रह्मदेवश्च ब्रह्मदो ब्रह्मसंग्रहः॥ २९.१२५ ॥	<br><br>
त्वं परं परमं तेजो मंगलानां च मंगलम्॥	<br>
अप्रमेयगुणश्चैव मंत्राणां मंत्रगो भवान्॥ २९.१२६ ॥	<br><br>
त्वं सावित्रीमयो देव सर्वत्रैवापराजितः॥	<br>
मंत्र शर्वात्मको देवः षडक्षरवतां वरः॥ २९.१२७ ॥	<br><br>
माली मौली पताकी च जटी मुंडी शिखंड्यपि॥	<br>
कुण्डली लांगली बालः कुमारः प्रवरो वरः॥ २९.१२८ ॥	<br><br>
गवांपुत्रः सुरारिघ्नः संभवो भवभावनः॥	<br>
पिनाकी शत्रुहा श्वेतो गूढः स्कन्दः कराग्रणीः॥ २९.१२९ ॥	<br><br>
द्वादशो भूर्भुवो भावी भुवः पुत्रो नमस्कृतः॥	<br>
नागराजः सुधर्मात्मा नाकपृष्ठः सनातनः॥ २९.१३० ॥	<br><br>
त्वं भर्ता सर्वभूतात्मा त्वं त्राता त्वं सुखावहः॥	<br>
शरदक्षः शिखी जेता षड्वक्त्रो भयनाशनः॥ २९.१३१ ॥	<br><br>
हेमगर्भो महागर्भो जयश्च विजयेश्वरः॥	<br>
त्वं कर्ता त्वं विधाता च नित्यो नित्यारिमर्दनः॥ २९.१३२ ॥	<br><br>
महासेनो महातेज वीरसेनश्च भूपतिः॥	<br>
सिद्धासनः सुराध्यक्षो भीमसेनो निरामयः॥ २९.१३३ ॥	<br><br>
शौरिर्यदुर्महातेजा वीर्यवान्सत्यविक्रमः॥	<br>
तेजोगर्भोऽसुररिपुः सुरमूर्तिः सुरोर्ज्जितः॥ २९.१३४ ॥	<br><br>
कृतज्ञो वरदः सत्यः शरण्यः साधुवत्सलः॥	<br>
सुव्रतः सूर्यसंकाशो वह्निगर्भः कणो भुवः॥ २९.१३५ ॥	<br><br>
पिप्पली शीघ्रगो रौद्री गांगेयो रिपुदारणः॥	<br>
कार्त्तिकेयः प्रभुः क्षंता नीलदंष्ट्रो महामनाः॥ २९.१३६ ॥	<br><br>
निग्रहो निग्रहाणां च नेता त्वं सुरनंदनः॥ 	<br>
प्रग्रहः परमानंदः क्रोधघ्नस्तार उच्छ्रितः॥ २९.१३७ ॥	<br><br>
कुक्कुटी बहुली दिव्यः कामदो भूरिवर्धनः॥	<br>
अमोघोऽमृतदो ह्यग्निः शत्रुघ्नः सर्वमोदनः॥ २९.१३८ ॥	<br><br>
अव्ययो ह्यमरः श्रीमानुन्नतो ह्यग्निसंभवः॥	<br>
पिशाचराजः सूर्याभः शिवात्मा शिवनंदनः॥ २९.१३९ ॥	<br><br>
अपारपारो दुर्ज्ञेयः सर्वभूतहिते रतः॥	<br>
अग्राह्यः कारणं कर्ता परमेष्ठी परं पदम्॥ २९.१४० ॥	<br><br>
अचिंत्यः सर्वभूतात्मा सर्वात्मा त्वं सनातनः॥	<br>
एवं स सर्वभूतानां संस्तुतः परमेश्वरः॥ २९.१४१ ॥	<br><br>
नाम्नामष्टशतेनायं विश्वामित्रमहर्षिणा॥	<br>
प्रसन्नमूर्तिराहेदं मुनींद्रं व्रियतामिति॥ २९.१४२ ॥	<br><br>
मम त्वया द्विजश्रेष्ठ स्तुतिरेषा निरूपिता॥	<br>
भविष्यति मनोऽभीष्टप्राप्तये प्राणिनां भुवि॥ २९.१४३ ॥	<br><br>
विवर्धते कुले लक्ष्मीस्तस्य यः प्रपठेदिमम्॥	<br>
न राक्षसाः पिशाचा वा न भूतानि न चापदः॥ २९.१४४ ॥	<br><br>
विघ्नकारीणि तद्गेहे यत्रैव संस्तुवंति माम्॥	<br>
दुःस्वप्नं च न पश्येत्स बद्धो मुच्यते बंधनात्॥ २९.१४५ ॥	<br><br>
स्तवस्यास्य प्रभावेण दिव्यभावः पुमान्भवेत्॥	<br>
त्वं च मां श्रुतिसंस्कारैः सर्वैः संस्कर्तुमर्हसि॥ २९.१४६ ॥	<br><br>
संस्काररहितं जन्म यतश्च पशुवत्स्मृतम्॥	<br>
त्वं च मद्वरदानेन ब्रह्मर्षिश्च भविष्यसि॥ २९.१४७ ॥	<br><br>
ततो मुनिस्तस्य चक्रे जातकर्मादिकाः क्रियाः॥	<br>
पौरोहित्यं तथा भेजे स्कंदस्यैवाज्ञया प्रभुः॥ २९.१४८ ॥	<br><br>
ततस्तं वह्निरभ्यागाद्ददर्श च सुतं गुहम्॥	<br>
षट्छीर्षं द्विगुणश्रोत्रं द्वादशाक्षिभुजक्रमम्॥ २९.१४९ ॥	<br><br>
एकग्रीवं चैककायं कुमारं स व्यलोकयत्॥	<br>
कलिलं प्रथमे चाह्नि द्वितीये व्यक्तितां गतम्॥ २९.१५० ॥	<br><br>
दृतीयायां शिशुर्जातश्चतुर्थ्यां पूर्ण एवच॥	<br>
पंचम्यां संस्कृतः सोऽभूत्पावकं चाप्यपश्यत॥ २९.१५१ ॥	<br><br>
ततस्तं पावकः पार्थ आलिलिंग चुचुंब च॥	<br>
पुत्रेति चोक्त्वा तस्मै स शक्त्यस्त्रम ददात्स्वयम्॥ २९.१५२ ॥	<br><br>
स च शक्तिं समादाय नमस्कृत्य च पावकम्॥	<br>
श्वेतश्रृंगं समारूढो मुखैः पश्यन्दिशो दश॥ २९.१५३ ॥	<br><br>
व्यनदद्भैरवं नादं त्रास यन्सासुरं जगत्॥	<br>
ततः श्वेतगिरेः श्रृंगं रक्षः पद्मदशावृतम्॥ २९.१५४ ॥	<br><br>
बिभेद तरसा शक्त्या शतयोजनविस्तृतम्॥	<br>
तदेकेन प्रहारेण खंडशः पतितं भुवि॥ २९.१५५ ॥	<br><br>
चूर्णीकृता राक्षसास्ते सततं धर्मशत्रवः॥	<br>
ततः प्रव्यथिता भूमिर्व्यशीर्यत समंततः॥ २९.१५६ ॥	<br><br>
भीताश्च पर्वताः सर्वे चुक्रुशुः प्रलयाद्यथा॥	<br>
भूतानि तत्र सुभृशं त्राहित्राहीति चोज्जगुः॥ २९.१५७ ॥	<br><br>
एवं श्रुत्वा ततो देवा वासवं सह तेऽब्रुवन्॥	<br>
येनैकेन प्रहारेण त्रैलोक्यं व्याकुली कृतम्॥ २९.१५८ ॥	<br><br>
स संक्रुद्धः क्षणाद्विश्वं संहरिष्यति वासव॥	<br>
वयं च पालनार्थाय सृष्टा देवेन वेधसा॥ २९.१५९ ॥	<br><br>
तच्च त्राणं सदा कार्यं प्राणैः कंठगतैरपि॥	<br>
अस्माकं पश्यतामेवं यदि संक्षोभ्यते जगत्॥ २९.१६० ॥	<br><br>
धिक्ततो जन्म वीराणां श्लाघ्यं हि मरणं क्षणात्॥	<br>
तदस्माभिः सहैनं त्वं क्षतुमर्हसि वासव॥ २९.१६१ ॥	<br><br>
एवमुक्तस्तथेत्युक्त्वा देवैः सार्धं तमभ्ययात्॥	<br>
विधित्सुस्तस्य वीर्यं स शक्रस्तूर्णतरं तदा॥ २९.१६२ ॥	<br><br>
उग्रं तच्च महावेगं देवानीकं दुरासदम्॥	<br>
नर्दमानं गुहऋ प्रेक्ष्य ननाद जलधिर्यथा॥ २९.१६३ ॥	<br><br>
तस्य नादेन महता समुद्धूतोदधिप्रभम्॥	<br>
बभ्राम तत्रतत्रैव देव सैन्यमचेतनम्॥ २९.१६४ ॥	<br><br>
जिघांसूनुपसंप्राप्तान्देवान्दृष्ट्वा स पावकिः॥	<br>
विससर्ज्ज मुखात्तत्र प्रवृद्धाः पावकार्चिषः॥ २९.१६५ ॥	<br><br>
अदहद्देवसैन्यानि चेष्ट मानानि भूतले॥	<br>
ते प्रदीप्तशिरोदेहाः प्रदीप्तायुधवाहनाः॥ २९.१६६ ॥	<br><br>
प्रच्युताः सहसा भांति दिवस्तारागणा इव॥	<br>
दह्यमानाः प्रपन्नास्ते शरणं पावकात्मजम्॥ २९.१६७ ॥	<br><br>
देवा वज्रधरं प्रोचुस्त्यज वज्रं शतक्रतो॥	<br>
उक्तो देवैस्तदा शक्रः स्कंदे वज्रवासृजत्॥ २९.१६८ ॥	<br><br>
तद्विसृष्टं जघानाशु पार्श्व स्कंदस्य दक्षिणम्॥	<br>
बिभेद च कुरुश्रेष्ठ तदा तस्य महात्मनः॥ २९.१६९ ॥	<br><br>
वज्रप्रहारात्स्कंदस्य संजातः पुरुषोऽपरः॥	<br>
युवा कांचनसन्नाहः शक्तिधृग्दिव्य कुंडलः॥ २९.१७० ॥	<br><br>
शाख इत्यभिविख्यातः सोपि व्यनददद्भुतम्॥	<br>
ततश्चेंद्रः पुनः क्रुद्धो हृदि स्कंदं व्यदारयत्॥ २९.१७१ ॥	<br><br>
तत्रापि तादृशो जज्ञे नैगमेय इति श्रुतः॥	<br>
ततो विनद्य स्कंदाद्याश्चत्वारस्तं तदाभ्ययुः॥ २९.१७२ ॥	<br><br>
तदेंद्रो वज्रमुत्सृज्य प्रांजलिः शरणं ययौ॥	<br>
तस्याभयं ददौ स्कंदः सहसैन्यस्य सत्तमः॥ २९.१७३ ॥	<br><br>
ततः प्रहृष्टास्त्रभिदशा वादित्राण्यभ्यवादयन्॥	<br>
वज्रप्रहारात्कन्याश्च जज्ञिरेऽस्य महाबलाः॥ २९.१७४ ॥	<br><br>
या हरं ति शिशूञ्जातान्गर्भस्थांश्चैव दारुणाः॥	<br>
काकी च हिलिमा चैव रुद्रा च वृषभा तथा॥ २९.१७५ ॥	<br><br>
आया पलाला मित्रा च सप्तैताः शिशुमातरः॥	<br>
एतासांवीर्यसंपन्नः शिशुश्चाभूत्सुदारुणः॥ २९.१७६ ॥	<br><br>
स्कंदप्रसादजः पुत्रो लोहिताक्षो भयंकरः॥	<br>
एष वीराष्टकः प्रोक्तः स्कंदमातृगणोऽद्भुतः॥ २९.१७७ ॥	<br><br>
पूजनीयः सदा भक्त्या सर्वापस्मारशांतिदः॥	<br>
उपातिष्ठत्ततः स्कंदं हिरण्यकवचस्रजम्॥ २९.१७८ ॥	<br><br>
लोहितांबरसंवीतं त्रैलोक्यस्यापि सुप्रभम्॥	<br>
युवानं श्रीः स्वयं भेजे तं प्रणम्य शरीरिणी॥ २९.१७९ ॥	<br><br>
श्रिया जुष्टं च तं प्राहुः सर्वे देवाः प्रणम्य वै॥	<br>
हिरण्यवर्ण्ण भद्रं ते लोकानां शंकरो भव॥ २९.१८० ॥	<br><br>
भवानिंद्रोऽस्तु नो नाथ त्रैलोक्यस्य हिताय वै॥ २९.१८१ ॥	<br><br>
<b>॥स्कंद उवाच॥	<br></b>
किमिंद्रः सर्वलोकानां करोतीह सुरोत्तमाः॥	<br>
कथं देवगणांश्चैव पाति नित्यं सुरेश्वरः॥ २९.१८२ ॥	<br><br>
<b>॥देवा ऊचुः॥	<br></b>
इंद्रो दिशति भूतानां बलं तेजः प्रजाः सुखम्॥	<br>
प्रज्ञां प्रयच्छति तथा सर्वान्दायान्सुरेश्वरः॥ २९.१८३ ॥	<br><br>
दुर्वृत्तानां स हरति वृत्तस्थानां प्रयच्छति॥	<br>
अनुशास्ति च भूतानि कार्येषु बलवत्तरः॥ २९.१८४ ॥	<br><br>
असूर्ये च भवेत्सूर्यस्तथाऽचंद्रे च चंद्रमाः॥	<br>
भवत्यग्निश्च वायुश्च पृथिव्यां जीवकारणम्॥ २९.१८५ ॥	<br><br>
एतदिंद्रेण कर्तव्यमिंद्रो हि विपुलं बलम्॥	<br>
त्वं चेंद्रो भव नो वीर तारकं जहि ते नमः॥ २९.१८६ ॥	<br><br>
<b>॥इंद्र उवाच॥	<br></b>
त्वं भवेंद्रो महाबाहो सर्वेषां नः सुखावहः॥	<br>
प्रणम्य प्रार्थये स्कंद तारकं जहि रक्ष नः॥ २९.१८७ ॥	<br><br>
<b>॥स्कंद उवाच॥	<br></b>
शाधि त्वमेव त्रैलोक्यं भवानिंद्रोस्तु सर्वदा॥	<br>
करिष्ये चेंद्रकर्माणि न ममेंद्रत्वमीप्सितम्॥ २९.१८८ ॥	<br><br>
त्वमेव राजा भद्रं ते त्रैलोक्यस्य ममैव च॥	<br>
करोमि किं च ते शक्रशासनं ब्रूहि तन्मम॥ २९.१८९ ॥	<br><br>
<b>॥इंद्र उवाच॥	<br></b>
यदि सत्यमिदं वाक्यं निश्चयाद्भाषितं त्वया॥	<br>
अभिषिच्छस्व देवानां सैनापत्ये महाबल॥	<br>
अहमिंद्रो भविष्यामि तव वाक्याद्यशोऽस्तु ते॥ २९.१९० ॥	<br><br>
<b>॥स्कंद उवाच॥	<br></b>
दानवानां विनाशाय देवानामर्थसिद्धये॥	<br>
गोब्राह्मणस्य चार्थाय एवमस्तु वचस्तव॥ २९.१९१ ॥	<br><br>
इत्युक्ते सुमहानादः सुराणामभ्यजायत॥	<br>
भूतानां चापि सर्वेषां त्रैलोक्यांकपकारकः॥ २९.१९२ ॥	<br><br>
जयेति तुष्टुवुश्चैनं वादित्राण्यभ्यवादयन्॥	<br>
ननृस्तष्टुवुश्चैवं कराघातांश्च चक्रिरे॥ २९.१९३ ॥	<br><br>
तेन शब्देन महता विस्मिता नगनंदिनी॥	<br>
शंकरं प्राह को देव नादोऽयमतिवर्तते॥ २९.१९४ ॥	<br><br>
<b>॥रुद्र उवाच॥	<br></b>
अद्य नुनं प्रहृष्टानां सुराणां विविधा गिरः॥	<br>
श्रूयंते च तथा देवी यथा जातः सुतस्तव॥ २९.१९५ ॥	<br><br>
गवां च ब्राह्मणानां च साध्वीनां च दिवौकसाम्॥	<br>
मार्जयिष्यति चाश्रूणि पुत्रस्ते पुण्यवत्यपि॥ २९.१९६ ॥	<br><br>
एवं वदति सा देवी द्रष्टुं तमुत्सुकाऽभवत्॥	<br>
शंकरश्च महातेजाः पुत्रस्नेहाधिको यतः॥ २९.१९७ ॥	<br><br>
वृषभं तत आरुह्य देव्या सह समुत्सुकः॥	<br>
सगणो भव आगच्छत्पुत्र दर्शनलालसः॥ २९.१९८ ॥	<br><br>
ततो ब्रह्मा महासेनं प्रजापतिरथाब्रवीत्॥	<br>
अभिगच्छ महादेवं पितरं मातरं प्रभो॥ २९.१९९ ॥	<br><br>
अनयोर्वीर्यसंयोगात्तवोत्पत्तिस्तु प्राथमी॥	<br>
एवमस्त्विति चाप्युक्त्वा महासेनो महेश्वरम्॥ २९.२०० ॥	<br><br>
अपूजयदमेयात्मा पितरं मातरं च ताम्॥	<br>
ततस्तमालिंग्य सुतं चिरं संयोज्य चाशिषः॥ २९.२०१ ॥	<br><br>
चिरं जहृषतुश्चोभौ पार्वतीपरमेश्वरौ॥	<br>
सिद्धसारस्य तत्त्वं च ददौ तुष्टोऽस्य शंकरः॥ २९.२०२ ॥	<br><br>
देवी प्रकृतिमोक्षं च तुष्टा हर्षपरिप्लुता॥	<br>
एतस्मिन्नेव काले तु षड्देव्यस्तं समागमन्॥ २९.२०३ ॥	<br><br>
ऋषिभिस्ताः परित्यक्तास्तं पुत्रेति जगुस्तदा॥	<br>
पार्वती च ततः प्राह मम पुत्रो न वस्त्वयम्॥ २९.२०४ ॥	<br><br>
स्वाहा ममेति च प्राह पावकश्च ममेति च॥	<br>
रुद्रो ममेति च प्राह मम देवनदीति च॥ २९.२०५ ॥	<br><br>
चक्रुस्ते कलहं घोरं विवदंतः परस्परम्॥	<br>
पुत्रस्नेहो हि बलवान्पार्थ किंकिं न कारयेत्॥ २९.२०६ ॥	<br><br>
ततस्तान्प्रहसन्नाह विवादो युज्यते न च॥	<br>
सर्वेषां वो गुहः पुत्रो मत्तो वै व्रियतां वरः॥ २९.२०७ ॥	<br><br>
ततः प्राहुश्च षड्देव्यः स्वर्गो नो ह्यक्षयो भवेत्॥	<br>
तथेति ता गृहः प्राह शक्रस्तत्रांतरेऽब्रवीत्॥ २९.२०८ ॥	<br><br>
रोहिण्याश्चानुजा स्कंद स्पर्धमानाभिजित्खला॥	<br>
इत्छंती ज्येष्ठतां देवी पृथत्क्वं च तपोरता॥ २९.२०९ ॥	<br><br>
ततः प्रभृति मूढोऽस्मि तत्स्थाने स्थापयप्रभो॥	<br>
ततस्तथेति च प्रोक्ते कृत्तिकास्ता दिवं गताः॥ २९.२१० ॥	<br><br>
नक्षत्रं सप्तशीर्षाभं भाति तद्वह्निदैवतम्॥	<br>
अथैनमब्रवीत्स्वाहा प्रिया नाहं महार्चिषः॥	<br>
तदग्नेः प्रियतां देहि सहवासं सदैव च॥ २९.२११ ॥	<br><br>
<b>॥स्कंद उवाच॥	<br></b>
हव्यं कव्यं च यत्किंचिद्द्विजा होष्यंति पावके॥ २९.२१२ ॥	<br><br>
तत्ते नाम्ना प्रदास्यंति वासः सार्धं भवेत्तव॥	<br>
पावकः प्रार्थयामास यज्ञभागान्पुनः सुतान्॥ २९.२१३ ॥	<br><br>
स चाप्याहाद्यप्रभृति यज्ञभागानवाप्नुहि॥	<br>
इतरे प्रार्थयामासुः ख्यातो नस्त्वं सुतो भव॥ २९.२१४ ॥	<br><br>
एवमेवेति तानाह स्कंदस्तद्धि सुदुर्लभम्॥	<br>
ततस्तं योगिनः सर्वे संभूय सनकादयः॥ 	<br>
अभ्यषिंचन्गिरौ तस्मिन्योगिनामादिपत्यके॥ २९.२१५ ॥	<br><br>
योगीश्वरमिति प्राहुस्ततस्तं योगिनस्तथा॥	<br>
जहृपुर्देवताश्चैव नानावाद्यन्यवादयन्॥ २९.२१६ ॥	<br><br>
अभिषिक्तेन तेनासौ शुशुभे श्वेतपर्वतः॥	<br>
आदित्येनेवांशुमता सुरम्य उदयाचलः॥ २९.२१७ ॥	<br><br>
ततो देवाः सगन्धर्वा नृत्यंत्यप्सरसस्तथा॥	<br>
हृष्टानां सर्वभूतानां श्रूयते निनदो महान्॥ २९.२१८ ॥	<br><br>
एवं सेन्द्रं जगत्सर्वं श्वेतपर्वतसंस्थितम्॥	<br>
प्रहृष्टं प्रेक्ष्य तं स्कन्दं न च तृप्यति दर्शनात्॥ २९.२१९ ॥	<br><br>
इति श्रीस्कांदे महापुराण एकाशीतिसाहस्र्यां संहितायां प्रथमे माहेश्वरखण्डे कौमारिकाखण्डे कुमारेश्वरमाहात्म्ये स्कन्दकुमारस्य सर्वदेवसैनाधिपत्यभिषेकोत्सववर्मनंनामैकोनत्रिंशोऽध्यायः॥ २९ ॥ छ ॥	<br><br>
</span>
