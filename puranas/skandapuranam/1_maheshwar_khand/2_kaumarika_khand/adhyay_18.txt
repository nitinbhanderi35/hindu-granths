<b>॥नारद उवाच॥	<br></b>
धनाधिपस्य जंभेन सायकैर्मर्मभेदिभिः॥	<br>
दिशोपरुद्धाः क्रुद्धेन सैन्यं चाभ्यर्दितं भृशम्॥ १८.१ ॥	<br><br>
तद्दृष्ट्वा कर्म दैत्यस्य धनाध्यक्षः प्रतापवान्॥	<br>
आकर्णाकृष्टचापस्तु जंभमाजौ महाबलम्॥ १८.२ ॥	<br><br>
हृदि विव्याध बाणानां सहस्रेणाग्निवर्चसाम्॥	<br>
स प्रहस्य ततो वीरो बाणानामयुतत्रयम्॥ १८.३ ॥	<br><br>
नियुतं च तथा कोटिमर्बुदं चाक्षिपत्क्षणात्॥	<br>
तस्य तल्लाघ्रवं दृषट्वा क्रुद्धो गृह्य महागदाम्॥ १८.४ ॥	<br><br>
धनाध्यक्षः प्रचिक्षेप स्वर्गेप्सुः स्वधनं यथा॥	<br>
मुक्तायां वै नादोऽभूत्प्रलये यथा॥ १८.५ ॥	<br><br>
भूतानां बहुधा रावा जज्ञिरे खे महाभयाः॥	<br>
वायुश्च सुमहाञ्जज्ञे खमायान्मेघसंकुलम्॥ १८.६ ॥	<br><br>
सा हि वैश्रवणस्यास्ते त्रैलोक्याभ्यर्चिता गदा॥	<br>
आयांतीं तां समालोक्य तडित्संघातदुर्द्दशाम्॥ १८.७ ॥	<br><br>
दैत्यो गदाविघातार्थं शस्त्रवृष्टिं मुमोच ह॥	<br>
चक्राणि कुणपान्प्रासाञ्छतघ्नीः पट्टिशांस्तथा॥ १८.८ ॥	<br><br>
परिघान्मुशलान्वृक्षान्गिरींश्चातुलविक्रमः॥	<br>
कदर्थीकृत्य शस्त्राणि तानि सर्वाणि सा गदा॥ १८.९ ॥	<br><br>
कल्पांतभास्करो यद्वन्न्यपतद्दैत्यवक्षसि॥ 	<br>
स तया गाढभिन्नः सन्सफेनरुधिरं वमन्॥ १८.१० ॥	<br><br>
निःपपात रथाज्जंभो वसुधां गतचेतनः॥	<br>
जंभं निपतितं दृष्ट्वा कुजंभो घोरनिश्चयः॥ १८.११ ॥	<br><br>
धनाधिपस्य संक्रुद्धो नादेनापूरयन्दिशः॥	<br>
चक्रे बाणमयं जालं शकुंतस्येव पंजरम्॥ १८.१२ ॥	<br><br>
विच्छिद्य बाणजालं च मायाजालमिवोत्कटम्॥	<br>
मुमोच बाणानपरांस्तस्य यक्षाधिपो बली॥ १८.१३ ॥	<br><br>
चिच्छेद लीलया तांश्च दैत्यः क्रोधीव सद्वचः॥	<br>
निष्फलांस्तांस्ततो दृष्ट्वा बाणान्क्रुद्धो धनाधिपः॥ १८.१४ ॥	<br><br>
शक्तिं जग्राह दुर्धर्षां शतघंटामहास्वनाम्॥	<br>
प्रेषिता सा तदा शक्तिर्दारयामास तं हृति॥ १८.१५ ॥	<br><br>
यथाल्पबोधं पुरुषं दुःखं संसारसंभवम्॥	<br>
तथास्य हृदयं भित्त्वा जगाम धरणीतलम्॥ १८.१६ ॥	<br><br>
निमेषात्सोभिसंस्तम्भ्य दानवो दारुणाकृतिः॥	<br>
जग्राह पट्टिशं दैत्यो गिरीणामपि भेदनम्॥ १८.१७ ॥	<br><br>
स तेन पट्टिसेनाजौ धनदस्य स्तनांतरम्॥	<br>
वाक्येन तीक्ष्णरूपेण मर्माक्षरविसर्पिणा॥ १८.१८ ॥	<br><br>
निर्बिभेदाभिजातस्य हृदयं दुर्जनो यथा॥	<br>
तेन पट्टिश घातेन धनेशः। परिमूर्छितः॥ १८.१९ ॥	<br><br>
निषसाद रथोपस्थे दुर्वाचा सुजनो यथा॥	<br>
तथागतं तु तं दृष्ट्वा धनेशं वै मृतं यथा॥ १८.२० ॥	<br><br>
राक्षसो निर्ऋतिर्देवो निशाचरबलानुगः॥	<br>
अभिदुद्राव वेगेन कुजंभं भीमविक्रमम्॥ १८.२१ ॥	<br><br>
अथ दृष्ट्वातिदुर्धर्षं कुजंभो राक्षसेश्वरम्॥	<br>
नोदयामास दैत्यान्स राक्षसेशरथं प्रति॥ १८.२२ ॥	<br><br>
स दृष्ट्वा नोदितां सेनां प्रबलास्त्रां सुभीषणाम्॥	<br>
रथादाप्लुत्य वेगेन निर्ऋती राक्षसेश्वरम्॥ १८.२३ ॥	<br><br>
खड्गेन तीक्ष्णधारेण चर्मपाणिरधावत॥	<br>
प्रविश्य दानवानीकं गजः पद्मसरो यथा॥ १८.२४ ॥	<br><br>
लोडयामास बहुधा विनिष्कृत्य सहस्रशः॥	<br>
चिच्छेद कांश्चिच्छतशो बिभेदान्यान्वरासिना॥ १८.२५ ॥	<br><br>
संदष्टौष्ठमुखैः पृथ्वीं दैत्यानां सोऽभ्यपूरयत्॥	<br>
ततो निःशेषितप्रायां विलोक्य स्वां चमूं तदा॥ १८.२६ ॥	<br><br>
मुक्त्वा धनपतिं दैत्यः कुजंभो निर्ऋतिं ययौ॥	<br>
लब्धसंज्ञस्तु जंभोऽपि धनाध्यक्षपदानुगान्॥ १८.२७ ॥	<br><br>
जीवग्राहं स जग्राह बद्धा पाशैः सहस्रधा॥	<br>
मूर्तिमंति च रत्ननि पद्मादींश्च निधींस्तथा॥ १८.२८ ॥	<br><br>
वाहनानि च दिव्यानि विमानानि च सर्वशः॥	<br>
धनेशो लब्धसंज्ञस्तु तामवस्थां विलोक्य सः॥ १८.२९ ॥	<br><br>
निःश्वसन्दीर्घमुष्णं च रोषात्ताम्रविलोचनः॥	<br>
ध्यात्वास्त्रं गारुडं दिव्यं बाणं संधाय कार्मुके॥ १८.३० ॥	<br><br>
मुमोच दानवानीके तं बाणं शत्रुदारणम्॥	<br>
प्रथमं कार्मुकं तस्य वह्निज्वालमदृश्यत॥ १८.३१ ॥	<br><br>
निश्चेरुर्विस्फुलिंगानां कोटयो धनुषस्तथा॥	<br>
ततो ज्वालाकुलं व्योम चक्रे चास्त्रं समंततः॥ १८.३२ ॥	<br><br>
तदस्त्रं सहसा दृष्ट्वा जंभो भीमपराक्रमः॥	<br>
संवर्तं मुमुचे तेन प्रशांतं गारुडं तदा॥ १८.३३ ॥	<br><br>
ततस्तं दानवो दृष्ट्वा कुबेरं रोषविह्वलः॥	<br>
अभिदुद्राव वेगेन पदातिर्धनदं नदन्॥ १८.३४ ॥	<br><br>
अथाभिमुखमायांतं दैत्यं दृष्ट्वा धनाधिपः॥	<br>
बभूव संभ्रमाविष्टः पलायनपरायणः॥ १८.३५ ॥	<br><br>
ततः पलायतस्तस्य मुकुटो रत्नमंडितः॥	<br>
पपात भूतले दीप्तो रविबिंबमिवांबरात्॥ १८.३६ ॥	<br><br>
यक्षणामभिजातानां भग्नं प्रववृते रणात्॥	<br>
मर्तुं संग्राम शिरसि युक्तं नो भूषणाय तत्॥ १८.३७ ॥	<br><br>
इति व्यवस्य दुर्धर्षा नानाशस्त्रास्त्रपाणयः॥	<br>
युयुत्सवस्तथा यक्षा मुकुटं परिवार्य ते॥ १८.३८ ॥	<br><br>
अभिमान धना वीरा धनस्य पदानुगाः॥	<br>
तानमर्षाच्च संप्रेक्ष्य दानवश्चंडपौरुषः॥ १८.३९ ॥	<br><br>
भुशुण्डीं भीषणाकारां गृहीत्वा शैलगौरवाम्॥	<br>
रक्षिणो मुकुटस्याथ निष्पिपेष निशाचरान्॥ १८.४० ॥	<br><br>
तान्प्रमथ्याथ नियुतं मुकुटं तं स्वके रथे॥	<br>
समारोप्यामररिपुर्जित्वा धनदमाहवे॥ १८.४१ ॥	<br><br>
धनानि च निधीन्गृह्य स्वसैन्येन समावृतः॥	<br>
नादेन महता देवान्द्रावयामास सर्वशः॥ १८.४२ ॥	<br><br>
धनदोऽपि धनं सर्वं गृहीतो मुक्तमूर्धजः॥	<br>
पदातिरेकः सन्त्रस्तः प्राप्यैवं दीनवत्स्थितः॥ १८.४३ ॥	<br><br>
कुजंभेनाथ संसक्तो रजनीचरनंदनः॥	<br>
मायाममोघामाश्रित्य तामसीं राक्षसेश्वरः॥ १८.४४ ॥	<br><br>
मोहयामास दैत्येन्द्रो जगत्कृत्वा तमोमयम्॥	<br>
ततो विफलनेत्राणि दानवानां बलानि च॥ १८.४५ ॥	<br><br>
न शेकुश्चलितुं तत्र पदादपि पदं तदा॥	<br>
ततो नानास्त्रवर्षेण दानवानां महाचमूः॥ १८.४६ ॥	<br><br>
जघान निर्ऋतिर्देवस्तमसा संवृता भृशम्॥	<br>
हन्यमानेषु दैत्येषु कुजंभे मूढचेतसि॥ १८.४७ ॥	<br><br>
महिषो दानवेन्द्रस्तु कल्पांतां भोदसन्निभः॥	<br>
अस्त्रं चकार सावित्रमुल्कासंघातमंडितम्॥ १८.४८ ॥	<br><br>
विजृंभत्यथ सावित्रे परमास्त्रे प्रातपिनि॥	<br>
प्रणासमगमत्तीव्रं तमो घोरमनंतरम्॥ १८.४९ ॥	<br><br>
ततोऽस्त्रविस्फुलिंगांकं तमः शुक्लं व्यजायत॥	<br>
प्रोत्फुल्लारुणपद्मौघं शरदीवामलं सरः॥ १८.५० ॥	<br><br>
ततस्तमसि संशांते दैत्येन्द्राः प्राप्तचक्षुषः॥	<br>
चक्रुः क्रुरेण तमसा देवानीकं महाद्भुतम्॥ १८.५१ ॥	<br><br>
अथादाय धनुर्घोरमिषुं चाशीविषोपमम्॥	<br>
कुजंभोऽधावत क्षिप्रं रक्षोदेवबलं प्रति॥ १८.५२ ॥	<br><br>
राक्षसेन्द्रस्तथायांतं दृषट्वा तं स पदानुगः॥	<br>
विव्याध निशितैर्बाणैः कालाशनिसमस्वनैः॥ १८.५३ ॥	<br><br>
नादानं न च सन्धानं न मोक्षो वास्य लक्ष्यते॥	<br>
चिच्छेदोग्रैः शरव्रातैस्ताञ्छरानतिलाघवात्॥ १८.५४ ॥	<br>
ध्वजं शरेण तीक्ष्णेन निचकर्तामरद्विषः॥	<br>
सारथिं चास्य भल्लेन रथनीडादपाहरत्॥ १८.५५ ॥	<br><br>
कालकल्पेन बाणेन तं च वक्षस्याताडयत्॥	<br>
स तु तेन प्रहारेण चकम्पे पीडितो भृशम्॥ १९.५६ ॥	<br><br>
दैत्येंद्रो राक्षसेन्द्रेण क्षितिकंपेनगो यथा॥	<br>
स सुहूर्तात्समाश्वास्य मत्वा तं दुर्जयं रणे॥ १८.५७ ॥	<br><br>
पदातिरासाद्य रथं रक्षो वामकरेण च॥	<br>
केशेषु निर्ऋतिं गृह्य जानुनाक्रम्य च स्थितः॥ १८.५८ ॥	<br><br>
ततः खड्गेन च शिरश्छेत्तुमैच्छदमर्षणः॥	<br>
ततः कलकलो जज्ञे देवानां सुमहांस्तदा॥	<br>
कुजंभस्य वशं प्राप्तं दृष्ट्वा निर्ऋतिमाहवे॥ १८.५९ ॥	<br><br>
एतस्मिन्नन्तरे देवो वरुणः पाशभृद्धृतः॥	<br>
पाशेन दानवेंद्रस्य बबन्धाशु भुजद्वयम्॥ १८.६० ॥	<br><br>
ततो बद्धभुजं दैत्यं विफलीकृतपौरुषम्॥	<br>
ताडयामास गदया दयामुत्सृज्य पाशभृत्॥ १८.६१ ॥	<br><br>
स तु तेन प्रहारेण स्रोतोभिः क्षतजं स्रवन्॥	<br>
दधार कालमेघस्य रूपं विद्युल्लताभृतम्॥ १८.६२ ॥	<br><br>
तदवस्थागतं दृष्ट्वा कुजंभं महिषासुरः॥	<br>
व्यावृत्तवदनारावो भोक्तुमैच्छत्सुरावुभौ॥ १८.६३ ॥	<br><br>
निर्ऋति वरुणं चैव तीक्ष्णदंष्ट्रोत्कटाननः॥	<br>
तावभिप्रायमा लोक्य तस्य दैत्यस्य दूषितम्॥ १८.६४ ॥	<br><br>
त्यक्त्वा रथावुभौ भीतौ पदाती प्रद्रुतौ द्रुतम्॥	<br>
जग्मतुर्महिषाद्भीतौ शरणं पाकशासनम्॥ १८.६५ ॥	<br><br>
क्रुद्धोऽथ महिषो दैत्यो वरुणं समुपाद्रवत्॥	<br>
तमंतकमुखासन्नमालोक्य हिमदीधितिः॥ १८.६६ ॥	<br><br>
चक्रे शस्त्रं विसृष्टं हि हिमसंघातमुल्बणम्॥	<br>
वायव्यं चास्त्र मतुलं चंद्रश्चक्रे द्वितीयकम्॥ १८.६७ ॥	<br><br>
वायुना तेन चंडंन संशुष्केण हिमेन च॥	<br>
महाहिमनिपातेन शस्त्रैश्चंद्रप्रणोदितैः॥ १८.६८ ॥	<br><br>
गात्राण्यसुरसैन्यानामदह्यंत समंततः॥	<br>
व्यथिता दानवाः सर्वे सीतच्छादितपौरुषाः॥ १८.६९ ॥	<br><br>
न शेकुश्चलिंतुं तत्र नास्त्राण्यादातुमेव च॥	<br>
महिषो निष्प्रयत्नश्च शीतेनाकंपिताननः॥ १८.७० ॥	<br><br>
अंसमालिंग्य पाणिभ्यामुपविष्टो ह्यधोमुखः॥	<br>
सर्वे ते निष्प्रतीकारा दैत्याश्चंद्रमसा जिताः॥ १८.७१ ॥	<br><br>
रणेच्छां दूरतस्त्यक्त्वा तस्थुस्ते जीवितार्थिनः॥	<br>
तत्राब्रवीत्कालनेमिर्दैत्यान्क्रोधविदीपितः॥ १८.७२ ॥	<br><br>
भोभोः श्रृंगारिणः क्रूराः सर्वशस्त्रास्त्रपारगाः॥	<br>
एकैकोऽपि जगत्कृस्नं शक्तस्तुलयितुं भुजैः॥ १८.७३ ॥	<br><br>
एकैकोऽपि क्षमो ग्रस्तुं जगत्सर्वं चराचरम्॥	<br>
एकैकस्यापि पर्याप्ता न सर्वेऽपि दिवौकसः॥ १८.७४ ॥	<br><br>
किं त्रस्तनयनाश्चैव समरे परिनिर्जिताः॥	<br>
न युक्तमेतच्छूराणां विशेषाद्दैत्यजन्मनाम्॥ १८.७५ ॥	<br><br>
राज्ञश्च तारकस्यापि दर्शयिष्यथ किं मुखम्॥	<br>
विरतानां रणाच्चासौ क्रुद्धः प्राणान्हरिष्यति॥ १८.७६ ॥	<br><br>
इति ते प्रोच्यमानापि नोचुः किंचिन्महासुराः॥	<br>
शीतेन नष्टश्रुतयो भ्रष्टवाक्याश्च ते तथा॥ १८.७७ ॥	<br><br>
मूकास्तथाभवन्दैत्या मृतकल्पा महारणे॥	<br>
तान्दृष्ट्वा नष्टचेतस्कान्दैत्याञ्छीतेन पीडितान्॥ १८.७८ ॥	<br><br>
मत्वा कालक्षमं कार्यं कालनेमिर्महासुरः॥	<br>
आश्रित्य मानवीं मायां वितत्य च महावपुः॥ १८.७९ ॥	<br><br>
पूरयामास गगनं विदिश एव च॥	<br>
निर्ममे दानवेन्द्रोऽसौ शरीरेभास्करायुतम्॥ १८.८० ॥	<br><br>
दिशश्च विदिशश्चैव पूरयामास पावकैः॥	<br>
ततो ज्वालाकुलं सर्वं त्रैलोक्यमभवत्क्षणात्॥ १८.८१ ॥	<br><br>
तेन ज्वालासमूहेन हिमां शुरगमद्द्रुतम्॥	<br>
ततः क्रमेण विभ्रष्टं शीतदुर्दिनमाबभौ॥ १८.८२ ॥	<br><br>
तद्बलं दानवेंद्राणां मायया कालनेमिनः॥	<br>
तद्दृष्ट्वा दानवानीकं लब्धसंज्ञं दिवाकरः॥	<br>
उवाचारुणमत्यर्थं कोपरक्तांतलोचनः॥ १८.८३ ॥	<br><br>
<b>॥दिवाकर उवाच॥	<br></b>
नयारुण रथं शीघ्रं कालनेमिरथो यतः॥ १८.८४ ॥	<br><br>
विमर्दे तत्र विषमे भविता भूतसंक्षयः॥	<br>
जित एषशशांकोऽथ वयं यद्बलमाश्रिताः॥ १८.८५ ॥	<br><br>
इत्युक्तश्चोदयामास रथं गरुडपूर्वजः॥	<br>
रथे स्थितोऽपि तैरश्वैः सितचामरधारिभिः॥ १८.८६ ॥	<br><br>
जगद्दीपोऽथ भगवाञ्जग्राह विततं धनुः॥	<br>
शरौघो वै पांडुपुत्र क्षिप्रमासीद्विषद्युतिः॥ १८.८७ ॥	<br><br>
शंबरास्त्रेण संधाय बाणमेकं ससर्ज ह॥	<br>
द्वितीयं चेन्द्रजालेनायोजितं प्रमुमोच ह॥ १८.८८ ॥	<br><br>
शंबरास्त्रं क्षणाच्चक्रे तेषांरूपविपर्ययम्॥	<br>
देवानां दानवं रूपं दानवानां च दैविकम्॥ १८.८९ ॥	<br><br>
मत्वा सुरान्स्वकानेव जघ्ने घोरास्त्रलाघवात्॥	<br>
कालनेमी रुषाविष्टः कृतांत इव संक्षये॥ १८.९० ॥	<br><br>
कांश्चित्खड्गेन तीक्ष्णेन कांश्चिन्नाराचवृष्टिभिः॥	<br>
कांश्चिद्गदाभिर्घोराभिः कांश्चिद्धोरैः परश्वधैः॥ १८.९१ ॥	<br><br>
शिरांसि केषाचिदपातयद्रथाद्भुजांस्तथा सारथींस्चोग्रवेगान्॥	<br>
कांश्चित्पिपेषाथरथस्य वेगात्कांश्चित्तथात्यद्भुतमुष्टिपातैः॥ १८.९२ ॥	<br><br>
इति श्रीस्कांदे महापुराण एकाशीतिसाहस्र्यां संहितायां प्रथमे माहेश्वरखण्डे कौमारिका खण्डे तारकसैन्यदेवसैन्ययोर्युद्धवर्णनंनामाष्टादशोऽध्यायः॥ १८ ॥ छ ॥	<br>
