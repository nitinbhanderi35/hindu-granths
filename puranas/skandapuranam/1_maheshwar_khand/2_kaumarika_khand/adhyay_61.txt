<span style="font-size: 14pt; line-height: 200%">॥ सूत उवाच ॥ ॥ <br>
ततो घटोत्कचो मुक्त्वा तत्र कामकटंकटाम्॥ <br>
पुत्रेणानुगतो धीमान्वियता द्वारकां ययौ ॥ १ ॥ <br>
आगच्छन्तं च तंदृष्ट्वा राक्षसं राक्षसानुगम् ॥ <br>
द्वारकावासिनो योधाश्चक्रुरत्युल्बणं रवम् ॥ २ ॥ <br>
ग्रामे ग्रामे सुसंनद्धा नवलक्षमिता रथाः ॥ <br>
राक्षसौ द्वौ समायातौ पात्येतां विशिखैरिति ॥ ३ ॥ <br>
तान्गृहीतायुधान्दृष्ट्वा यदुवीरान्घटोत्कचः ॥ <br>
प्रगृह्य विपुलं बाहुं जगौ तारस्वरेण सः ॥ ४ ॥ <br>
राक्षसं वित्त मां वीरा भीमपुत्रं घटोत्कचम् ॥ <br>
सुप्रियं वासुदेवस्य प्रणामार्थमुपागतम् ॥ ५ ॥ <br>
निवेदयत मां प्राप्तं यादवेन्द्राय सात्मजम् ॥ <br>
इति तस्य वचः श्रुत्वा ते कृष्णाय न्यवेदयन् ॥ ६ ॥ <br>
आह देवः सभास्थश्च शीघ्रमत्राव्रजत्वसौ ॥ <br>
ततः प्रवेशयामासुर्द्वारकां ते घटोत्कचम् ॥ ७ ॥ <br>
सपुत्रः सोऽपि रम्याणि वनान्युपवनानि च ॥ <br>
क्रीडाशैलांश्च हर्म्याणि संपश्यन्नागतः सभाम् ॥८॥ <br>
स तत्र उग्रसेनं च वसुदेवं च सात्यकिम् ॥ <br>
अक्रूररामप्रमुखान्ववन्दे कृष्णमेव च ॥ ९ ॥ <br>
तं पादयोर्निपतितं समालिंग्य सहात्मजम् ॥ <br>
साशिषं स्वसमीपस्थमुपवेश्येदमब्रवीत् ॥ 1.2.61.१० ॥ <br>
पुत्र राक्षसशार्दूल कुरूणां कुलवर्धन ॥ <br>
कुशलं सर्वतः कच्चित्किमर्थस्ते समागमः ॥ ॥ ११ ॥ <br>
॥ घटोत्कच उवाच ॥ ॥ <br>
देव युष्मत्प्रसादेन सर्वतः कुशलं मम ॥ <br>
श्रूयतां कारणं स्वामिन्यदर्थमहमागतः ॥ १२ ॥ <br>
देवोपदिष्ट भार्यायां जातोऽयं तनयो मम ॥ <br>
स च प्रश्नं वक्ष्यति त्वां श्रूयतामागतस्त्वतः ॥ १३ ॥ <br>
॥ श्रीकृष्ण उवाच ॥ ॥ <br>
वत्स मौर्वेय ब्रूहि त्वं सर्वं पृच्छ यदिच्छसि ॥ <br>
यथा घटोत्कचो मह्यं सुप्रियश्च तथा भवान् ॥ १४ ॥ <br>
॥ बर्बरीक उवाच ॥ ॥ <br>
प्रणम्य त्वामादिदेवं मनोबुद्धिसमाधिभिः ॥ <br>
प्रक्ष्यामि केन श्रेयः स्याज्जंतोर्जातस्य माधव ॥ १५ ॥ <br>
केचिच्छ्रेयो धर्ममाहुरैश्वर्यं त्यागभोजनम् ॥ <br>
केचिद्दमं तपो द्रव्यं भोगान्मुक्तिं च केचन ॥ १६ ॥ <br>
तदेवं शतसंख्येषु श्रेयस्सु पुरुषोत्तम ॥ <br>
मम चैवं कुलस्यास्य श्रेयो यद्ब्रूहि निश्चितम् ॥ १७ ॥ <br>
॥ श्रीकृष्ण उवाच ॥ ॥ <br>
वत्स पृथक्पृथक्प्रोक्तं वर्णानां श्रेय उत्तमम् ॥ <br>
ब्राह्मणानां तपो मूलं दमोऽध्ययनमेव च ॥ १८ ॥ <br>
धर्मप्रकटनं चापि श्रेय उक्तं मनीषिभिः ॥ <br>
बलं साध्यं पूर्व मेव क्षत्रियाणां प्रकीर्तितम् ॥ १९ ॥ <br>
दुष्टानां शासनं चापि साधूनां परिपालनम् ॥ <br>
पाशुपाल्यं च वैश्यानां कृषिर्विज्ञानमेव च ॥ 1.2.61.२० ॥<br>
शूद्रस्य द्विजशुश्रूषा तया जीवन्वणिग्भवेत् ॥ <br>
शिल्पैर्वा विविधैर्जीवेद्द्विजातिहितमाचरन् ॥ २१ ॥ <br>
भार्यारतिर्भृत्यपोष्टा  शुचिः श्रद्धा परायणः ॥ <br>
नमस्कारेण मन्त्रेण पंचयज्ञान्न हापयेत् ॥ २२ ॥ <br>
तद्भवान्क्षत्रियकुले जातोऽसि कुरु तच्छृणु ॥ <br>
बलं साधय पूर्वं त्वमतुलं तेन शिक्षय ॥ २३ ॥ <br>
दुष्टान्पालय साधूंश्च स्वर्गमेवमवाप्स्यसि ॥ <br>
बलं च लभ्यते पुत्र देवीनां सुप्रसादतः ॥ २४ ॥ <br>
तद्भवान्बलप्राप्त्यर्थं देव्याराधनमाचर ॥ २५ ॥ <br>
॥ बर्बरीक उवाच ॥ ॥ <br>
कस्मिन्क्षेत्रे च कां देवीं कथमाराधयाम्यहम् ॥ <br>
एतत्प्रसादप्रवणं मनः कृत्वा निवेदय ॥ २६ ॥ <br>
॥ सूत उवाच ॥ ॥ <br>
इति पृष्टः क्षणं ध्यात्वा प्राह दामोदरो विभुः ॥ <br>
वत्स क्षेत्रं प्रवक्ष्यामि यत्र तप्स्यसि तत्तपः ॥ <br>
गुप्तक्षेत्रमिति ख्यातं महीसागरसंगमे ॥ २७ ॥ <br>
तत्र त्रिभुवने याश्च संति देव्यः पृथग्विधाः ॥ <br>
नारदेन समानीतास्ताश्चैक्यं सुमहात्मना ॥ २८ ॥ <br>
चतस्रस्तस्य दिग्देव्यो नव दुर्गाश्च संति याः ॥ <br>
समाराधय ता गत्वा तासामैक्यं हि दुर्लभम् ॥ २९ ॥ <br>
नित्यं पूजय ताः पुत्र पुष्पधूपविलेपनैः ॥ <br>
स्तुतिभिश्चोपहारैश्च यथा तुष्यति तास्तव ॥ 1.2.61.३० ॥ <br>
तुष्टासु देवीषु बलं धनं च कीर्तिश्च पुत्राः सुभगाश्च दाराः ॥ <br>
स्वर्गस्तथा मुक्तिपदं च सत्सुखं न दुर्लभं सत्यमेतत्तवोक्तम् ॥ ३१ ॥ <br>
॥ सूत उवाच ॥ ॥ <br>
एवमुक्त्वा बर्बरीकं कृष्णः प्राह घटोत्कचम् ॥ <br>
घटोत्कचार्य पुत्रस्ते दृढं सुहृदयो ह्यसौ ॥ ३२ ॥ <br>
तस्मात्सुहृदयेत्येवं दत्तं नाम मया द्विकम् ॥ <br>
एवमुक्त्वा समालिंग्य संतर्ज्य विविधैर्धनैः ॥ ३३ ॥ <br>
गुप्तक्षेत्राय भगवान्बर्बरीकं समादिशत् ॥ <br>
सोऽथ कृष्णं नमस्कृत्य पितरं यादवांश्च तान् ॥ ३४ ॥ <br>
अनुज्ञाप्य च तान्सर्वान्गुप्तक्षेत्रं समाव्रजत् ॥<br>
घटोत्कचोऽपि कृष्णेन विसृष्टः स्ववनं ययौ ॥ ३५ ॥ <br>
स्मरन्पुत्रगुणान्पत्न्या स्वराज्यं समपालयत् ॥ <br>
ततः सुहृदयो धीमान्दग्धस्थल्यां कृताश्रमः ॥ ३६ ॥ <br>
त्रिकालं पूजयामास देवीः कर्मसमाधिभिः ॥ <br>
नित्यं पुष्पैश्च धूपैश्च उपहारैः पृथग्विधैः ॥ ३७ ॥ <br>
तस्याराधयतो देव्यस्तुतुषुर्हायनैस्त्रिभिः ॥ <br>
ततः प्रत्यक्षतो भूत्वा बलात्तस्य महात्मनः ॥ ३८ ॥ <br>
बलं यत्त्रिषु लोकेषु कस्यचिन्नास्ति दुर्लभम् ॥<br>
ऊचुश्च कंचित्कालं त्वं वसात्रैव महाद्युते ॥ ३९ ॥ <br>
संगत्या विजयस्य त्वं भूयः श्रेयो ह्यवाप्स्यसि ॥ <br>
इत्युक्तः सर्वदेवीभिः स तत्रैव व्यवस्थितः ॥1.2.61.४० ॥ <br>
आजगामाथ विजयो नाम्ना मागधब्राह्मणः ॥ <br>
स सर्वां पृथिवीं कृत्वा पादाक्रांतां द्विजोत्तमः ॥ ४१ ॥ <br>
काश्यां विद्याबलं प्राप्य साधनार्थमुपाययौ ॥ <br>
गुहेश्वरमुखान्येष सप्तलिंगान्यपूजयत् ॥ ॥४२॥ <br>
आराधयामास चिरं देवीर्विद्याफलाप्तये॥ <br>
ततस्तुष्टास्तस्य देव्यः स्वप्ने प्रोचुरिदं वचः॥४३॥ <br>
विद्यां साधय त्वं साधो सिद्धमातुः पुरोंऽगणे ॥ <br>
अयं भक्तः सुहृदयः साहाय्यं ते करिष्यति ॥ ४४ ॥ <br>
ततस्तद्वचनं श्रुत्वा विजयः स्वप्नमध्यतः ॥ <br>
उत्थाय गत्वा देव्यास्तं वव्रे भीमात्म जात्मजम् ॥ ४५ ॥ <br>
सोऽपि देवीवचः श्रुत्वा मेने साहाय्यकारणम् ॥ <br>
ततः कृष्णचतुर्दश्यामुपोष्य विजयः शुचिः ॥ ४६ ॥ <br>
स्नात्वाभ्यर्च्यैव लिंगानि देवीश्चैवार्चयत्पृथक् ॥ <br>
कृत्वा स्नानमुपोष्यैव बर्बरीकोंऽतिकेऽभवत् ॥ ४७ ॥ <br>
प्रथमायां ततो रात्रौ ययौ सिद्धांबिकापुरः ॥ <br>
मंडलं तत्र कृत्वा च भगाकारं करान्नव ॥ ४८ ॥ <br>
अष्टदिक्ष्वष्टकीलांश्च निखन्यैव ससूत्रकान् ॥ <br>
कृष्णाजिनधरो भूत्वा बर्बरीकसमन्वितः ॥ ४९ ॥ <br>
शिखामाबद्ध्य दिग्बंधं कृत्वा रेभे ततो विधिम् ॥ <br>
मध्ये वै मंडलस्यापि कुंडे शुभ्रे त्रिमेखलं ॥ 1.2.61.५० ॥ <br>
समर्प्य च ततः खड्गं खादिरं मंत्रतेजितम् ॥ <br>
संस्थाप्य कीलानभितो बर्बरीकमथाब्रवीत् ॥ ५१ ॥ <br>
शुचिर्विनिद्रः संतिष्ठ स्तवं देव्याः समुद्गिरन् ॥ <br>
यावत्कर्म करोम्येष यथा विघ्नं न जायते ॥ ५२ ॥ <br>
इत्युक्ते संस्थिते तत्र बर्बरीके महाबले ॥ <br>
विजयः शोषणं दाहं प्लावनं कृतवान्यमी ॥ ५३ ॥ <br>
ततः सुखासनो भूत्वा गुंगुरुभ्यो नमः इति ॥ <br>
मंत्रमष्टोत्तरशतं जप्त्वा गुरुभ्यः प्रणम्य च ॥ <br>
ततो गणेश्वरविधानमारब्धवान् ॥ ५४ ॥ <br>
अथातः संप्रवक्ष्यामि मंत्रं गणपतेः परम् ॥ ५५ ॥ <br>
सर्वकार्यकरं स्वल्पं महार्थं सर्वसिद्धिदम् ॥ ५६ ॥ <br>
ॐगांगींगूंगैंगौंगः सप्ताक्षरोऽयं महामंत्रः ॥ <br>
ॐगणपतिमंत्रस्य गणको नाम ऋषिः विघ्नेश्वरो देवता गं बीजम् ॐशक्तिः पूजार्थे जपार्थे वा तिलकार्थे वा मनस ईप्सितार्थे होमार्थे वा विनियोग इति ॥ <br>
साध कस्य पूर्वं तिलककरणम् ॥ <br>
ॐगांगणपतये नमः ॥ <br>
इति तिलकस्योपरि अक्षतान्दद्यात् अनेन मन्त्रेण ॥ <br>
ॐ गांगणपतये नमः ॥ <br>
इति तिलकमंत्रः ॥ <br>
ॐगां गणपतये नमः ॥ <br>
अनेन मंत्रेण गणेशाय पुष्पांजलित्रयं दद्यात् ॥ <br>
मूलमंत्रेणात्र चंदनगंधपुष्पधूपदीपनैवेद्यपूगीफल तांबूलादिकं दद्यात् ॥ <br>
अत ऊर्ध्वं मूलमन्त्रेण जपं कुर्यात् ॥ <br>
अष्टोत्तरशतं सहस्रं लक्षं कोटिं चेति यथाशक्ति जप्त्वा दशांशहोमार्थे गणेशाग्नये आवाहयामीति अग्निमावाह्य ॥ <br>
ॐ गां गणपतये स्वाहेति मन्त्रेण गुग्गुलगुटिकाभिर्होमं विदध्याद्विनियोगं चेति गाणेश्वरो ता?कल्पः ॥ <br>
य एवं सर्व विघ्नेषु साधयेन्मन्त्रमुत्तमम् ॥ <br>
सर्वविघ्नानि नश्यंति मनोभीष्टं च सिध्यति ॥ ५७ ॥ <br>
डाकिन्यो यातुधानाश्च प्रेताद्याश्च भयंकराः ॥ <br>
शत्रूणां जायते नाशो वशीकरणमेव च ॥ ५८ ॥ <br>
इमं गाणेश्वरं कल्पं विजानन्विजयोऽपि च ॥ <br>
तिलकं विधिना कृत्वा जप्त्वा चाष्टोत्तरं शतम् ॥ ५९ ॥<br>
दशांशं गुटिका हुत्वा पूज्य सिद्धिविनायकम् ॥ <br>
सिद्धेयक्षेत्रपालस्य चक्रे पूजां ततो निशि ॥ 1.2.61.६० ॥ <br>
इति श्रीस्कांदे महापुराण एकाशीतिसाहस्र्यां संहितायां प्रथमे माहेश्वरखण्डे कौमारिकाखण्डे महाविद्यासाधने गाणेश्वरकल्पवर्णनंनामैकषष्टितमोऽध्यायः ॥ ६१ ॥<br>
<br>
<br>
</span>
