<b>॥श्रीनारद उवाच॥	<br></b>
ततोऽहं पार्थ भूयोऽपि जनानुग्रहकाम्यया॥	<br>
प्रत्यक्षदेवं मार्तंडमत्रानेतुमियेष ह॥ ४३.१ ॥	<br><br>
सर्वेषां प्राणिनां यस्मादुडुपो भगवान्रविः॥	<br>
इहामुत्र च कौंतेय विश्वद्धारी रविर्मतः॥ ४३.२ ॥	<br><br>
ये स्मरंति रविं भक्त्या कीर्तयंति च ये नराः॥	<br>
पूजयंति च ये नित्यं कृतार्थास्ते न संशयः॥ ४३.३ ॥	<br><br>
सूर्यभक्तिपरा ये च नित्यं तद्गतमानसाः॥	<br>
ये स्मरंति सदा सूर्यं न ते दुःखस्य भाजिनः॥ ४३.४ ॥	<br><br>
भवनानि मनोज्ञानि विविधाभरणाः स्त्रियः॥	<br>
धनं चादृष्टपर्यंतं सूर्यपूजाविधेः फलम्॥ ४३.५ ॥	<br><br>
दुर्लभा भक्तिः सूर्ये वा दुर्लभं तस्य चार्चनम्॥	<br>
दानं च दुर्लभं तस्मै ततो होमश्च दुर्लभः॥ ४३.६ ॥	<br><br>
नमस्कारादिसंयुक्तं रविरित्यक्षरद्वयम्॥	<br>
जिह्वाग्रे वर्तते यस्य सफलं तस्य जीवितम्॥ ४३.७ ॥	<br><br>
इत्यहं हृदि संचिंत्य माहात्म्यं रविजं महत्॥	<br>
पूर्णं वर्षशतं पार्थ रविं भक्त्या ह्यतोषयम्॥ ४३.८ ॥	<br><br>
जपेन सुविशुद्धेन च्छन्दसां वायुभोजनः॥	<br>
ततः खाद्द्वितीयां मूर्तिं कृत्वा योगबलाद्विभुः॥ ४३.९ ॥	<br><br>
तेजसा दुर्दृशो भास्वान्प्रत्यक्षः समजायत॥ ४३.१० ॥	<br><br>
तमहं प्रांजलिर्भूत्वा नमस्कृत्य रविं प्रभुम्॥	<br>
सामभिर्विविधैर्देवं पर्यतोषयमीश्वरम्॥ ४३.११ ॥	<br><br>
तुष्टो मामाह वरदो देवर्षे सुचिरं त्वया॥	<br>
तपसाराधितोऽस्मीति वरं वृणु यथेप्सितम्॥ ४३.१२ ॥	<br><br>
इत्युक्तोऽहं लोकनाथं प्रांजलिः प्रास्तुवं वचः॥	<br>
यदि तुष्टो भवान्मह्यं यदि देयो वरो मम॥ ४३.१३ ॥	<br><br>
ततस्ते कामरूपे या कला नाथ प्रवर्तते॥	<br>
राजवर्धनराज्ञा याऽऽराधिता च जनैः पुरा॥ ४३.१४ ॥	<br><br>
तया च कलया भानो सदात्र स्थातुमर्हसि॥	<br>
ततस्तथेति देवेन प्रोक्ते तुष्टेन भारत॥ ४३.१५ ॥	<br><br>
अस्थापयमहं सूर्यं भट्टादित्याभिधानकम्॥	<br>
भट्टेनस्थापितं यस्मान्मया तस्माद्रविर्जगौ॥ ४३.१६ ॥	<br><br>
ततः संपूज्य तं पुष्पैः कृतावेशमहं रविम्॥	<br>
भक्त्युद्रेकाप्लुतांगोऽथ स्तुतिमेतामथाचरम्॥ ४३.१७ ॥	<br><br>
सर्ववेदरहस्यैश्च नामभिश्च शताष्टभिः॥	<br>
सप्तसप्तिरचिंत्यात्मा महाकारुणिकोत्तमः॥ ४३.१८ ॥	<br><br>
संजीवनो जयो जीवो जीवनाथो जगत्पतिः॥	<br>
कालाश्रयः कालकर्ता महायोगी महामतिः॥ ४३.१९ ॥	<br><br>
भूतांतकरणो देवः कमलानन्दनन्दनः॥	<br>
सहस्रपाच्च वरदो दिव्यकुण्डलमण्डितः॥ ४३.२० ॥	<br><br>
धर्मप्रियोचितात्मा च सविता वायुवाहनः॥	<br>
आदित्योऽक्रोधनः सूर्यो रश्मिमाली विभावसुः॥ ४३.२१ ॥	<br><br>
दिनकृद्दिनहृन्मौनी सुरथो रथिनांवरः॥	<br>
राज्ञीपतिः स्वर्णरेताः पूषा त्वष्टा दिवाकरः॥ ४३.२२ ॥	<br><br>
आकाशतिलको धाता संविभागी मनोहरः॥	<br>
प्रज्ञः प्रजापतिर्धन्यो विष्णुः श्रीशो भिषग्वरः॥ ४३.२३ ॥	<br><br>
आलोककृल्लोकनाथो लोकपालनमस्कृतः॥	<br>
विदिताशयश्च सुनयो महात्मा भक्तवत्सलः॥ ४३.२४ ॥	<br><br>
कीर्तिकीर्तिकरो नित्यो रोचिष्णुः कल्मषापहः॥	<br>
जितानन्दो महावीर्यो हंसः संहारकारकः॥ ४३.२५ ॥	<br><br>
कृतकृत्यः सुसंगश्च बहुज्ञो वचसां पतिः॥	<br>
विश्वपूज्यो मृत्युहारि घृणी धर्मस्य कारणम्॥ ४३.२६ ॥	<br><br>
प्रणतार्तिहरोऽरोग आयुष्यमान्सुखदः सुखी॥	<br>
मङ्गलं पुण्डरीकाक्षो व्रती व्रतफलप्रदः॥ ४३.२७ ॥	<br><br>
शुचिः पूर्णो मोक्षमार्गदाता भोक्ता महेश्वरः॥	<br>
धन्वंतरिः प्रियाभाषी धनुर्वेदविदेकराट॥ ४३.२८ ॥	<br><br>
जगत्पिता धूमकेतुर्विधूतो ध्वांतहा गुरुः॥	<br>
गोपतिश्च कृतातिथ्यः शुभाचारः शुचिप्रियः॥ ४३.२९ ॥	<br><br>
सामप्रियो लोकबन्धुर्नैकरूपो युगादिकृत्॥	<br>
धर्मसेतुर्लोकसाक्षी खेटतऋ सर्वदः प्रभुः॥ ४३.३० ॥	<br><br>
मयैवं संस्तुतो भानुर्नाम्नामष्टशतेन च॥	<br>
तुष्यतां सर्वलोकानां सर्वलोकप्रियो विभुः॥ ४३.३१ ॥	<br><br>
इत्येवं संस्तवात्प्रीतो भास्करो मामवोचत॥	<br>
सदात्र कलया स्थास्ये देवर्षे त्वत्प्रियेप्सया॥ ४३.३२ ॥	<br><br>
यो मामत्र महाभक्त्या भट्टादित्यं प्रपूजयेत्॥	<br>
सहस्रशः का मरूपे संपूज्याप्नोति तत्फलम्॥ ४३.३३ ॥	<br><br>
मामुद्दिश्य च यो विप्रः स्वल्पं वा यदि वा बहु॥	<br>
दास्यतेऽत्राक्षयं तच्च ग्रहीष्ये करजं यथा॥ ४३.३४ ॥	<br><br>
रक्तोत्पलैश्च कह्लारैः केसरैः करवीरकैः॥	<br>
शतत्रयैर्महाप्दमै रविवारेण मानवः॥ ४३.३५ ॥	<br><br>
सप्तम्यामथ षष्ठ्यां वा येऽर्चयिष्यंति मामिह॥	<br>
यान्यान्प्रार्थयते कामांस्तांतान्प्राप्स्यति निश्चितम्॥ ४३.३६ ॥	<br><br>
दर्शनान्मम भक्त्या च नाशो व्याधिदरिद्रयोः॥	<br>
प्रणामात्स्वर्गमाप्नोति श्रुत्वा मोक्षं च नित्यशः॥ ४३.३७ ॥	<br><br>
अभक्तिं यश्च कर्ता मे स गच्छेन्निश्चिंतं क्षयम्॥	<br>
अष्टोत्तरशतं नाम ममाग्रे यत्त्वयेरितम्॥ ४३.३८ ॥	<br><br>
त्रिकालमेककालं वा पठतः श्रृणुयत्फलम्॥	<br>
कीर्तिमान्सुभगो विद्वान्सुसुखी प्रियदर्शनः॥ ४३.३९ ॥	<br><br>
भवेद्वर्षशतायुश्च सर्वरोगविवर्जितः॥	<br>
यस्त्विदं श्रृणुयान्नित्यं पठेद्वा प्रयतः शुचिः॥ ४३.४० ॥	<br><br>
अक्षयं स्वल्पमप्यन्नं भवेत्तस्योपसाधितम्॥	<br>
विजयी च भवेन्नित्यं तथा जातिस्मरो भवेत्॥ ४३.४१ ॥	<br><br>
तस्मादेतत्त्वया जाप्यं परं स्वस्त्ययनं महत्॥	<br>
तथा ममाग्रे कुंडं च कुरु स्नानार्थमुत्तमम्॥ ४३.४२ ॥	<br><br>
कामरूपकला यत्र तत्र कुंडं वने भवेत्॥	<br>
एवं दत्त्वा वरान्भानुस्तत्रैवां तरधीयत॥ ४३.४३ ॥	<br><br>
ततो भास्करवाक्येन सिद्धेशस्य च सव्यतः॥	<br>
वनमध्ये मया कुंडं कृतं दर्भशलाकया॥ ४३.४४ ॥	<br><br>
कामरूपभवं कुंडं वृक्षास्ते चापि भारत॥	<br>
संलीनास्तन्महाश्चर्यं ममाजायत चेतसि॥ ४३.४५ ॥	<br><br>
माघमासस्य शुक्लायां सप्तम्यां स्त्री नरोऽपि वा॥	<br>
स्नानं कुंडे शुभं कृत्वा भट्टादित्यं प्रपश्यति॥ ४३.४६ ॥	<br><br>
तस्यानंतं भवेत्पुण्यं रथं यश्च प्रपूजयेत्॥	<br>
रथयात्रां च कुरुते यस्मिन्यस्मिन्नसौ पथि॥ ४३.४७ ॥	<br><br>
ये च पश्यंति लोकास्ते धन्याः सर्वे न संशयः॥	<br>
पुत्रधान्यधनैर्युक्ता नीरुजस्तेजसाऽन्विताः॥ ४३.४८ ॥	<br><br>
भविष्यंति नरास्ते ये कारयंति रथोत्सवम्॥	<br>
गंगादिसर्वतीर्थेषु यत्फलं कीर्तितं बुधैः॥ ४३.४९ ॥	<br><br>
भट्टादित्यस्य कुंडे च तत्फलं सप्तमीदिने॥	<br>
तत्र कुंडे च यः स्नात्वा सूर्यार्घ्यं प्रयच्छति॥	<br>
कपिला गोशतस्यासौ दत्तस्य फलमश्नुते॥ ४३.५० ॥	<br><br>
<b>॥अर्जुर उवाच॥	<br></b>
वासुदेवादयः सर्वे वदंत्येवं महामुने॥ ४३.५१ ॥	<br><br>
भास्करार्घं विना पातः कृतं सर्वं च निष्फलम्॥	<br>
तस्याहं श्रोतुमिच्छामि विधिं विधिविदां वर॥ ४३.५२ ॥	<br><br>
<b>॥नारद उवाच॥	<br></b>
यथा ब्रह्मादयो देवा यच्छंत्यर्घं महात्मने॥	<br>
भास्कराय श्रृणु त्वं तं विधिं सर्वाघनाशनम्॥ ४३.५३ ॥	<br><br>
प्रथमं तावत्प्रत्युषे उदिते सूर्ये शुचिर्भूत्वा गोमयकृतमंडलस्योपरि रक्तचंदनेन मंडलकं कृत्वा ततस्ताम्रपात्रे रक्तचंदनोदकश्वेतचंदनादिद्रव्यैः प्रपूरणं कृत्वा तन्मध्ये हेमाक्षतदूर्वादधिसर्पीषि परिक्षिप्य स्थापयेत्॥ ४३.५४ ॥	<br><br>
स्वशरीरमालभेत् अनेन मंत्रेण॥	<br>
ॐखखोल्काय नमः॥ 	<br>
सप्तवारानुच्चार्य स्थातव्यम्॥ 	<br>
तेन शुद्धिरुपसंजायते देहस्यार्चार्हता भवति॥	<br>
पश्चादासनस्थं देवं सवितारं मंडलमध्ये द्वादशात्मकं सुरादिभिः संपूज्यमानं ध्यात्वा पूर्वोक्तमर्घपात्रं शिरसि कृत्वा भूमौ जानुनी निपात्य सूर्याभिमुखस्तद्गतमनाभूत्वार्घमंत्रमुदाहरेत्॥	<br>
तदुच्यते सूर्यवक्त्राद्विनिर्गतमिति॥ ४३.५५ ॥	<br><br>
यस्योच्चारणशब्देन रथं संस्थाप्य भास्करः॥	<br>
प्रतिगृह्णाति चैवार्घ्यं वरमिष्टं च यच्छति॥ ४३.५६ ॥	<br><br>
ॐयस्याहुः सप्त च्छंदांसि रथे तिष्ठंति वाजिनः॥	<br>
अरुणः सारथिर्यस्य रथवाहोऽग्रतः स्थितः॥ ४३.५७ ॥	<br><br>
जया च विजया चैव जयंती पापनाशनी॥	<br>
इडा च पिंगला चैव वहंतोऽश्वमुखास्तथा॥ ४३.५८ ॥	<br><br>
डिंडिश्च शेषनागश्च गणाध्यक्षस्तथैव च॥	<br>
स्कंदरेवंततार्क्ष्याश्च तथा कल्माषपक्षिणौ॥ ४३.५९ ॥	<br><br>
राज्ञी च निक्षुभा देवी ललिता चैव संज्ञिका॥	<br>
तथा यज्ञभुजो देवा ये चान्ये परिकीर्तिताः॥ ४३.६० ॥	<br><br>
एभिः परिवृतो योऽसावधरोत्तरवासिभिः॥	<br>
तमहं लोककर्तारमाह्वयामि तमोपहम्॥ ४३.६१ ॥	<br><br>
अम्मयो भगवान्भानुरमुं यज्ञं प्रवर्तयन्॥	<br>
इदमर्घ्यं च पाद्यं च प्रगृहाण नमोनमः॥ ४३.६२ ॥	<br><br>
<b>॥आवाहनम्॥	<br></b>
सहस्रकिरण वरद जीवनरूप ते नमः॥	<br>
इति सांनिध्यकरणम्॥	<br><br>
ॐवषट् इत्युच्चार्य सूर्यस्य चरणयुगलं पश्यन् भुवि पद्म्यां पात्रीं निर्वापयेत् पाद्यं तदुच्यते॥	<br>
एवं पाद्यं दत्त्वा बद्धांजलिः सुस्वागतमिति कुर्यात्॥	<br>
स्वागतं भगवन्नेहि मम प्रसादं विधाय आस्यताम्॥	<br>
इह गृहाण पूजां च प्रसादं च धिया कुरु॥	<br>
तिष्ठ त्वं तावदत्रैव यावत्पूजां करोम्यहम्॥ ४३.६३ ॥	<br><br>
एवं विज्ञापनं दद्यादनेन मंत्रेण कमलासनम्॥	<br>
तत्कमलासनं कमलनंदन उपाविशति॥	<br>
आसन उपविष्टस्य शेषां पूजां नियोजयेत् अनेन विधानेन॥	<br>
ॐसोममूर्तिक्षीरोदपतये नमः॥	<br>
इति क्षीरादिस्नपनम्॥	<br>
ॐभास्कराय नीरव सिने नमः॥	<br>
॥इति जलस्नानम्॥	<br><br>
ततो वासोयुगं शुभ्रं दद्यात् अनेन मंत्रेण॥	<br>
इदं वासोयुगं सूर्य गृहाण कृपया मम॥	<br>
कटिभूषणमेकं ते द्वितीयं चांगप्रावरणम्॥ ४३.६४ ॥	<br><br>
ततो यज्ञोपवीतं दद्यात् अनेन मंत्रेण॥	<br>
सूत्रतंतुमयं शुद्धं पवित्रमिदमुत्तमम्॥	<br>
यज्ञोपवीतं देवेश प्रगृहाण नमोऽस्तु ते॥ ४३.६५ ॥	<br><br>
ततो यथाशक्ति श्वेतमुकुटमुद्रिकादिभूषणानि दद्यात् अनेन मंत्रेण॥	<br>
मुकुटो रत्ननद्धोऽयं मुद्रिकां भूषणानि च॥	<br>
अलंकारं गृहणेमं मया भक्त्या समर्पितम्॥ ४३.६६ ॥	<br><br>
एवमलंकारं निवेद्य पश्चात्केशरकुंकुमकर्पूररक्तचंदनमिश्रमनुलेपनं दद्यात्॥ ४३.६७ ॥	<br><br>
ॐतवातिप्रिय वृक्षाणां रसोऽयं तिग्मदीधिते॥	<br>
स तवैवोचितः स्वामिन्गृहाण कृपया मम॥ ४३.६८ ॥	<br><br>
ततश्चंपकजपाकरवीरकर्णककेसरकोकनदादिभिः पूजां कुर्यात्॥ ४३.६९ ॥	<br><br>
ॐवनस्पतिरसो दिव्यो गंधाढ्यो गंध उत्तमः॥	<br>
आहारः सर्वदेवानां धूपोऽयं प्रतिगृह्यताम्॥ ४३.७० ॥	<br><br>
॥शल्लकीधूपमंत्रः॥	<br>
ततः पायसादिनिष्पन्नं नैवेद्यं निवेदयेदनेन मंत्रेण॥	<br>
नैवेद्यममृतं सर्वभूतानां प्राणवर्धनम्॥	<br>
पूर्णपात्रे मया दत्तं प्रतिगृह्ण प्रसीद मे॥ ४३.७१ ॥	<br><br>
ततः शौचोदकतांबूलदीपारार्तिकशीतलिकापुनः पूजादि निवेद्य यथाशक्त्या स्तुत्वा सुकृतं दुष्कृतं वा क्षमस्वेति प्रोच्य विसर्जयेत्॥	<br>
ततो भूयो नमस्य हेमवस्त्रोपवीतालंकारान् ब्राह्मणाय निवेद्य निर्माल्यं संहृत्यांभसि निक्षिपेत्॥ ४३.७२ ॥	<br><br>
॥इत्यर्घ्यदानविधिः॥	<br><br>
य एवं भास्करायार्घ्यं मूर्तौ मंडलकेऽपि वा॥	<br>
नित्यं निवेदयेत्प्रातः स्याद्रवेरात्मवत्प्रियः॥ ४३.७३ ॥	<br><br>
अनेन विधिना कर्णो भास्करार्घ्यं प्रयच्छति॥	<br>
ततः सूर्यस्य पार्थासावात्मवद्वल्लभो मतः॥ ४३.७४ ॥	<br><br>
अशक्तश्चेन्नित्यमेकमर्घ्यं दद्याद्दिवाकृते॥	<br>
ततोऽत्र रथसप्तम्यां कुंडे देयः प्रयत्नतः॥ ४३.७५ ॥	<br><br>
अश्वमेधफलं प्राप्य सूर्यलोक मवाप्नुयात्॥	<br>
तस्मात्सर्वप्रयत्नेन दातव्योऽर्घोऽत्र भारत॥ ४३.७६ ॥	<br><br>
एवंविधस्त्वसौ देवो भट्टादित्योऽत्र तिष्ठति॥	<br>
भूयानतोऽपि बहुशः पापहा धर्मवर्धनः॥ ४३.७७ ॥	<br><br>
दिव्यमष्टविधं चात्र सद्यः प्रत्ययकारकम्॥	<br>
पापानां चोपभुक्तं हि यथा पार्थ हलाहलम्॥ ४३.७८ ॥	<br><br>
इति श्रीस्कांदे महापुराण एकाशीतिसाहस्र्यां संहितायां प्रथमे माहेश्वरखण्डे कौमारिकाखण्डे सागरसंगमे भट्टादित्यमाहात्म्यवर्णनंनाम त्रिचत्वारिंशोऽध्यायः॥ ४३ ॥ छ ॥	<br>
