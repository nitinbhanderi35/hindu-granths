<span style="font-size: 14pt; line-height: 200%">॥ नारद उवाच ॥ ॥ <br>
अथान्यत्संप्रवक्ष्यामि शालामाहात्म्य मुत्तमम् ॥ <br>
संस्थापिते पुरा स्थाने प्रोक्तोहं द्विजपुंगवैः ॥ १ ॥ <br>
स्थानस्य रक्षणार्थाय उपायं कुरु सुव्रत ॥ <br>
ततो मया प्रतिज्ञातं करिष्ये स्थान रक्षणम् ॥ २ ॥ <br>
आराधिता मया पश्चाद्ब्रह्मविष्णुमहेश्वराः ॥ <br>
त्रयस्त्वेकाग्रचित्तेन ततस्तुष्टाः सुरोत्तमाः ॥ ३ ॥ <br>
समागम्याथ मां प्रोचुर्नारद व्रियतां वरः ॥ <br>
प्रोक्तं तानार्च्य च मया क्रियतां स्थानरक्षणम् ॥ ४ ॥ <br>
अयमेव वरो मह्यं देयो देवैः सुतोषितैः ॥ <br>
स्थानलोपो यथा न स्याद्यथा कीर्तिर्भवेन्मम ॥ ५ ॥ <br>
एवमस्त्विति देवेशैः प्रतिज्ञातं तदा मुने ॥ <br>
स्वांशेन प्रकरिप्याम द्विजानां तव रक्षणम् ॥ ६ ॥ <br>
एवमुक्त्वा कला मुक्ता देवैस्त्रिपुरुषैः स्वयम् ॥ <br>
अंतर्धानं ततः प्राप्ताः सर्वेऽपि सुरसत्तमाः ॥ ७ ॥ <br>
ततो मया द्विजैः सार्धं शालाग्रे स्थानरक्षणम् ॥ <br>
स्थापिताश्च पृथग्देवास्त्रयस्त्रिभुवनेश्वराः ॥ ८ ॥ <br>
पीड्यमाना यदा विप्राः केनापि च भवंति हि ॥ <br>
पूर्वाह्ने चापि ऋग्वेदं मध्याह्ने च यजूं ष्यथ ॥ ९ ॥ <br>
यामे तृतीये सामानि तारस्वरमधीत्य च ॥ <br>
शापं यस्य प्रदास्यंति शालाग्रे भृशरोषिताः ॥ 1.2.53.१० ॥ <br>
सप्ताहाद्वर्षमध्याद्वा त्रिवर्षाद्भस्मतां व्रजेत् ॥ <br>
प्रतिज्ञाता स्थानरक्षा यदि वो नारदाग्रतः ॥ ११ ॥ <br>
सत्येन तेन नो वैरी भस्मीभवतु ह क्षणात् ॥ <br>
अनेन शाप मंत्रेण भस्मीभवति निश्चितम् ॥ १२ ॥ <br>
शालां त्रिपुरुषां तत्र यः पश्यति दिनेदिने ॥ <br>
अर्चयेत्तोषयेच्चासौ स्वर्गलोके महीयते ॥ १३ ॥ ॥ <br>
इति त्रिपुरुषशालामाहात्म्यम् ॥ ॥ <br>
नारद उवाच ॥ ॥ <br>
अथान्यत्संप्रवक्ष्यामि मदीयसरसो महत् ॥ १४ ॥ <br>
माहात्म्यमतुलं पार्थ देवानामपि दुर्लभम् ॥ <br>
मया पूर्वं सरः खातं दर्भांकुरशलाकया ॥ १५ ॥ <br>
मृत्तिका ताम्रपात्रेण त्यक्ता बाह्ये ततः स्वयम् ॥ <br>
सर्वेषामेव तीर्थानामाहृत्योदक मुत्तमम् ॥ १६ ॥ <br>
तत्तत्र सरसि क्षिप्तं तेन संपूरितं सरः ॥ <br>
आश्विने मासि संप्राप्ते भानुवारे नरः शुचिः ॥ १७ ॥ <br>
श्राद्धं यः कुरुते तत्र स्नात्वा दानं विशेषतः ॥ <br>
पितरस्तस्य तृप्यंति यावदाभूतसंप्लवम् ॥ १८ ॥ <br>
नारदीयं सरो ह्येतद्विख्यात जगतीतले ॥ <br>
महता पुण्ययोगेन देवैरपि हि लभ्यते ॥ १९ ॥ <br>
यदत्र दीयते दानं हूयते यच्च पावके ॥ <br>
सर्वं तदक्षयं विद्याज्जपानशनसाधनात् ॥ 1.2.53.२० ॥ <br>
नारदीये सरःश्रेष्ठे स्नात्वा यो नारदेश्व रम् ॥ <br>
पूजयेच्छ्रद्धया मर्त्यः सर्वपापैः प्रमुच्यते ॥ २१ ॥ <br>
अत्र तीर्थे पुरा पार्थ सर्वनागैस्तपः कृतम् ॥ <br>
कद्रूशापस्य मोक्षार्थमात्मनो हितका म्यया ॥ २२ ॥ <br>
ततः सिद्धिं परां प्राप्ता एतर्त्तार्थप्रभावतः ॥ <br>
ततो नागेश्वरं लिंगं स्थापयामासुरूर्जितम् ॥ २३ ॥ <br>
नारदादुत्तरे भागे सर्वे नागाः प्रहर्षिताः ॥ <br>
नारदीये सरःश्रेष्ठे यः स्नात्वा पूजयेद्धरम् ॥ २४ ॥ <br>
नागेश्वरं महाभक्त्या तस्य पुण्यमनन्तकम् ॥ <br>
तेषां सर्पभयं नास्ति नागानां वचनं यथा ॥ २५ ॥ <br>
इति नारदीयसरोमाहात्म्यम् ॥ <br>
॥ नारद उवाच ॥ ॥ <br>
अपरद्वारकानाम देवी चात्रास्ति पांडव ॥ २६ ॥ <br>
सा च ब्रह्मांडद्वारे वै सदैव विहितालया ॥ <br>
चतुर्विंशतिकोटीभिर्देवीभिः परिरक्षिता ॥ २७ ॥ <br>
ततो दीर्घं तपस्तप्त्वा मयानीतात्र तोषिता ॥ <br>
अपरस्मिंस्ततो द्वारे स्था पिता परमेश्वरी ॥ २८ ॥ <br>
पूर्वस्मिन्नगरद्वारे स्थापिता द्वारवासिनी ॥ <br>
नवमी चैत्रमासस्य कृष्णपक्षे भवेत्तु या ॥ २९ ॥ <br>
कुण्डे स्नानं नरः कृत्वा तां च देवीं प्रपूजयेत् ॥ <br>
बलिबाकुलनैवेद्यैर्गन्धधूपादिपूजनैः ॥ 1.2.53.३० ॥ <br>
सप्तजन्मकृतं पापं नाशमायाति तत्क्षणात् ॥ <br>
यान्यान्प्रार्थयते कामांस्तांस्ताना प्नोति मानवः ॥ ३१ ॥ <br>
वन्ध्या च लभते पुत्रं स्नानमात्रेण तत्र वै ॥ <br>
नवम्यां चैत्रमासस्य पुष्पधूपार्घ्यपूजया ॥ ३२ ॥ <br>
विघ्नानि नाशयेद्देवी सर्व सिद्धिं प्रयच्छति ॥ <br>
भक्तानां तत्क्षणादेव सत्यमेतन्न संशयः ॥ ३३ ॥ <br>
उत्तरद्वारकां चापि पूज्यैवं विधिवन्नरः ॥ <br>
एतदेव फलं सोपि प्राप्नुयान्मान वोत्तमः ॥ ३४ ॥ <br>
पूर्वद्वारे तु वै देवी या स्थिता द्वारवासिनी ॥ <br>
तस्याः पूजनमात्रेण प्राप्नुयाद्वांछितं फलम् ॥ ३५ ॥ <br>
आश्विने मासि संप्राप्ते नव रात्रे विशेषतः ॥ <br>
उपोष्य नवरात्रं च स्नात्वा कुण्डे समाहितः ॥ ३६ ॥ <br>
पूजयेद्देवतां भक्त्या पुष्पधूपान्नतर्पणैः ॥ <br>
अपुत्रो लभते पुत्रान्निर्धनो लभते धनम् ॥ ३७ ॥ <br>
वन्ध्या प्रसूयते पार्थ नात्र कार्या विचारणा ॥ ३८ ॥ <br>
इति श्रीस्कांदे महापुराण एकाशीतिसाहस्र्यां संहितायां प्रथमे माहेश्वर खण्डे कौमारिकाखंडे कोटितीर्थादिमाहात्म्यवर्णनंनाम त्रिपंचाशत्तमोऽध्यायः ॥ ५३ ॥ ॥।५॥ <br>
<br>
</span>
