<b>॥अर्जुन उवाच॥	<br></b>
कुमारनाथमाहात्म्यं यत्त्वयोक्तं कथांतरे॥	<br>
तदहं श्रोतुमिच्छामि विस्तरेण महामुने॥ १४.१ ॥	<br><br>
<b>॥नारद उवाच॥	<br></b>
तारकं विनिहत्यैव वज्रांगतनयं प्रभुः॥	<br>
गुहः संस्थापयामास लिंगमेतच्च फाल्गुन॥ १४.२ ॥	<br><br>
दर्शनाच्छ्रवणाद्ध्यानात्पूजया श्रुतिवंदनैः॥	<br>
सर्वपापापहः पार्थ कुमारेशो न संशयः॥ १४.३ ॥	<br><br>
<b>॥अर्जुन उवाच॥	<br></b>
अत्याश्चर्यमयी रम्या कथेयं पापनाशिनी॥	<br>
विस्तरेण च मे ब्रूहि याथातथ्येन नारद॥ १४.४ ॥	<br><br>
वज्रांगः कोप्यसौ दैत्यः किंप्रभावश्च तारकः॥	<br>
कथं स निहतश्चैव जातश्चैव कथं गुहः॥ १४.५ ॥	<br><br>
कथं संस्थापितं लिंगं कुमारेश्वरसंज्ञितम्॥	<br>
किं फलं चास्य लिंगस्य ब्रूहि तद्विस्तरान्मम॥ १४.६ ॥	<br><br>
<b>॥नारद उवाच॥ 	<br></b>
प्रणिपत्य कुमाराय सेनान्ये चेश्वराय च॥	<br>
श्रृणु चैकमनाः पार्थ कुमारचरितं महत्॥ १४.७ ॥	<br><br>
मानसो ब्रह्मणः पुत्रो दक्षो नाम प्रजापतिः॥	<br>
षष्टिं सोऽजनयत्कन्या वीरिण्यां नाम फाल्गुन॥ १४.८ ॥	<br><br>
ददो स दश धर्माय कश्यपाय त्रयोदश॥	<br>
सप्तविंशतिं सोमाय चतस्रोरिष्टनेमिने॥ १४.९ ॥	<br><br>
भूतांगिरः कृशाश्वेभ्यो द्वेद्वे चैव ददौ प्रभुः॥	<br>
नामधेयान्यमूषां च सपत्नीनां च मे श्रृणु॥ १४.१० ॥	<br><br>
यासां प्रसूतिप्रभवा लोका आपूरितास्त्रयः॥	<br>
भानुर्लम्बा ककुद्भूमिर्विश्वा साध्या मरुत्वती॥ १४.११ ॥	<br><br>
वसुर्सुहूर्ता संकल्पा धर्मपत्न्यः सुताञ्छृणु॥	<br>
भानोस्तु देवऋषभ सुतोऽभवत्॥ १४.१२ ॥	<br><br>
विद्योत आसील्लंबायां ततश्च स्तनयित्नवः॥	<br>
ककुदः शकटः पुत्रः कीकटस्तनयो यतः॥ १४.१३ ॥	<br><br>
भुवो दुर्गस्तथा स्वर्गो नंदश्चैव ततोऽभवत्॥	<br>
विश्वेदेवाश्च विश्वाया अप्रजांस्तान्प्रचक्षते॥ १४.१४ ॥	<br><br>
साध्या द्वादश साध्याया अर्थसिद्धिस्तु तत्सुतः॥	<br>
मरुत्वान्सुजयंतश्च मरुत्वत्या बभूवतुः॥ १४.१५ ॥	<br><br>
नरनारायणौ प्राहुर्यौ तौ ज्ञानविदो जनाः॥	<br>
वसोश्च वसवश्चाष्टौ मुहूर्तायां मुहूर्तकाः॥ १४.१६ ॥	<br><br>
ये वै फलं प्रयच्छंति भूतानां स्वं स्वकालजम्॥	<br>
संकल्पायाश्च संकल्पः कामः संकल्पजः सुतः॥ १४.१७ ॥	<br><br>
सुरूपासूत तनयान्रुद्रानेकादशैव तु॥	<br>
कपाली पिंगलो भीमो विरुपाक्षो विलोहितः॥ १४.१८ ॥	<br><br>
अजकः शासनः शास्ता शंभुश्चांत्यो भवस्तथा॥	<br>
रुद्रस्य पार्षदाश्चान्ये विरूपायाः सुताः स्मृताः॥ १४.१९ ॥	<br><br>
प्रजापतेरंगिरसः स्वधा पत्नी पितॄनथ॥	<br>
जज्ञे सनी(ची?)तथा पुत्रमथर्वागिरसं प्रभुम्॥ १४.२० ॥	<br><br>
कृशाश्वस्य च द्वे भार्ये अर्चिश्च दिषणा तथा॥	<br>
अस्त्रगामो ययोः पुत्रः ससंहारः प्रकीर्तितः॥ १४.२१ ॥	<br><br>
पतंगी यामिनी ताम्रा तिमिश्चारिष्टनेमिनः॥	<br>
पतंग्यसूत पतगान्यामिनी शलभानथ॥ १४.२२ ॥	<br><br>
ताम्रायाः श्येनगृध्राद्यास्तिमेर्यादोगणास्तथा॥	<br>
अथ कश्यपपत्नीनां यत्प्रसूदमिदं जगत्॥ १४.२३ ॥	<br><br>
श्रृणु नामानि लोकानां मातॄणां शंकराणि च॥	<br>
अदितिर्दितिर्दनुः सिंही दनायुः सुरभिस्तथा॥ १४.२४ ॥	<br><br>
अरिष्टा विनता ग्रावा दया क्रोधवशा इरा॥	<br>
कद्रुर्मुनिश्च ते चोभे मातरस्ताः प्रकीर्तिताः॥ १४.२५ ॥	<br><br>
आदित्याश्चादितेः पुत्रा दितेर्दैत्याः प्रकीर्तिताः॥	<br>
दनोश्च दानवाः प्रोक्ता राहुः सिंहीसुतो ग्रहः॥ १४.२६ ॥	<br><br>
दनायुषस्तथा जातो दनायुश्च गणो बली॥	<br>
गावश्च सुरभेर्जातारिष्टापुत्रा युगंधराः॥ १४.२७ ॥	<br><br>
विनतासूत अरुणं गरुडं च महाबलम्॥	<br>
ग्रावायाः श्वापदाः पुत्रा गणः क्रोधवशस्तथा॥ १४.२८ ॥	<br><br>
जातः क्रोधवशायाश्च इराया भूरुहाः स्मृताः॥	<br>
कद्रूसुताः स्मृता नागा मुनेरप्सरसां गणाः॥ १४.२९ ॥	<br><br>
तत्र द्वौ तनयौ यौ च दितेस्तौ विष्णुना हतौ॥	<br>
हिरण्यकशिपुर्वीरो हिरण्याक्षस्तथाऽपरः॥ १४.३० ॥	<br><br>
ततो निहतपुत्रा सा दितिराराध्य कश्यपम्॥	<br>
अयाचत वरं देवी पुत्रमन्यं महाबलम्॥ १४.३१ ॥	<br><br>
समरे शक्रहंतारं स तस्या अददात्प्रभुः॥	<br>
नियमे चापि वर्तस्व वर्षाणां च सहस्रकम्॥ १४.३२ ॥	<br><br>
इत्युक्ता सा तथा चक्रे पुष्करस्था समाहिता॥	<br>
वर्तंत्या नियमे तस्याः सहस्राक्षः समाहितः॥ १४.३३ ॥	<br><br>
उपासामाचरद्भक्त्या सा चैनमन्वमन्यत॥	<br>
दशवत्सरशेषस्य सहस्रस्य तदा दितिः॥ १४.३४ ॥	<br><br>
उवाच शक्रं सुप्रीता भक्त्या शक्रस्य तोषिता॥	<br>
<b>॥दितिरुवाच॥	<br></b>
अत्रोत्तीर्णव्रतप्रायां विद्धि देवसत्तम॥ १४.३५ ॥	<br><br>
भविष्यति तव भ्राता तेन सार्धमिमां श्रियम्॥	<br>
भोक्ष्यसे त्वं यथानयायं त्रैलोक्यं हतकंटकम्॥ १४.३६ ॥	<br><br>
इत्युक्त्वा निद्रयाविष्टा चरणाक्रांतमूर्धजा॥	<br>
दिवा सुप्ता दितिर्देवी भाव्यर्थबलनोदिता॥ १४.३७ ॥	<br><br>
तत्तु रंध्रमवेक्ष्यैव योगमूर्तिस्तदाविशत्॥	<br>
जठरस्थं दितेर्गर्भं चक्रे वज्रेण सप्तधा॥ १४.३८ ॥	<br><br>
एकैकं च पुनः खण्डं चकार मघवा ततः॥	<br>
सप्तधा सप्तधा कोपादुद्बुध्य च ततो दितिः॥ १४.३९ ॥	<br><br>
न हंतव्यो न हंतव्य इति सा शक्रमब्रवीत्॥	<br>
वज्रेण कृत्त्यमानानां बुद्धा सा रोदनेन च॥ १४.४० ॥	<br><br>
ततः शक्रश्च मा रोदीरिति तांस्तान्यथाऽवदत्॥	<br>
निर्गत्य जठरात्तस्मात्ततः प्रांजलिरग्रतः॥ १४.४१ ॥	<br><br>
उवाच वाक्यं चात्रस्तो मातरं रिषपूरिताम्॥	<br>
दिवास्वापं कृथा मातः पादाक्रांतशिरोरुहा॥ १४.४२ ॥	<br><br>
सुप्ताथ सुचिरं वाते धिन्नो गर्भो मया तव॥	<br>
कृता एकोनपंचाशद्भागा वज्रेण ते सुताः॥ १४.४३ ॥	<br><br>
सत्यं भवतु ते वाक्यं सार्धं भोक्ष्यामि तैः श्रियम्॥	<br>
दास्यामि तेषां स्थानानि दिवि यावदहं दिते॥ १४.४४ ॥	<br><br>
मा रोदीरिति मे प्रोक्ताः ख्याताश्च मरुतस्त्विति॥	<br>
इत्युक्ता सा च सव्रीडा दितिर्जाता निरुत्तरा॥ १४.४५ ॥	<br><br>
सार्धं तैर्गतवानिंद्रो दिगंते वायवः स्मृताः॥	<br>
ततः पुनश्च भर्तारं दितिः प्रोवाच दुःखिता॥ १४.४६ ॥	<br><br>
पुत्रं मे भगवन्देहि शक्रहंतारमूर्जितम्॥	<br>
यो नास्त्रशस्त्रैर्वध्यत्वं गच्छेत्त्रिदिववासिनाम्॥ १४.४७ ॥	<br><br>
न ददास्युत्तरं विद्धि मृतामेव प्रजापते॥	<br>
इत्युक्तः स तदोवाच तां पत्नीमतिदुःखिताम्॥ १४.४८ ॥	<br><br>
दशवर्षसहस्राणि तपोनिष्ठा तु तप्स्यसे॥	<br>
वज्रसारमयैरंगैरच्छेद्यैरायसैर्दृढैः॥ १४.४९ ॥	<br><br>
वज्रांगोनाम पुत्रस्ते भविता धर्मवत्सलः॥	<br>
सा तु लब्धवरा देवी जगाम तपसे वनम्॥ १४.५० ॥	<br><br>
दशवर्षसहस्राणि तपो घोरं समाचरत्॥	<br>
तपसोंऽते भगवती जनयामास दुर्जयम्॥ १४.५१ ॥	<br><br>
पुत्रमप्रतिकर्माणमजेयं वज्रदुश्छिदम्॥	<br>
स जातामात्र एवाभूत्सर्वशा स्त्रार्थपारगः॥ १४.५२ ॥	<br>
उवाच मातरं भक्त्या मातः किं करवाण्यहम्॥	<br>
तमुवाच ततो हृष्टा दितिर्दैत्याधिपं सुतम्॥ १४.५३ ॥	<br><br>
बहवो मे हताः पुत्राः सहस्राक्षेण पुत्रक॥	<br>
तेषआमपचितिं कर्तुमिच्छे शक्रवधादहम्॥ १४.५४ ॥	<br><br>
बाढमित्येव सं प्रोच्य जगाम त्रिदिवं बली॥	<br>
ससैन्यं समरे शक्रं स च बाह्वायुधोऽजयत्॥ १४.५५ ॥	<br><br>
पादेनाकृष्य देवेंद्रं सिंहः क्षुद्रमृगं यथा॥	<br>
मातुरंतिकमागच्छद्याचमानं भयातुरम्॥ १४.५६ ॥	<br><br>
एतस्मिन्नंतरे ब्रह्मा कश्यपश्च महातपाः॥	<br>
आगता तत्र संत्रस्तावथो ब्रह्मा जगाद तम्॥ १४.५७ ॥	<br><br>
मुंचामुं पुत्र याचंतं किमनेन प्रयोजनम्॥	<br>
अवमानो वधः प्रोक्तो वीरसंभावितस्य च॥ १४.५८ ॥	<br><br>
अस्मद्वाक्येन यो मुक्तो जीवन्नपि मृतो हि सः॥	<br>
शत्रुं ये घ्नंति समरे न ते वीराः प्रकीर्तिताः॥ १४.५९ ॥	<br><br>
कृत्वा मानपरिग्लनिं ये मुंचंति वरा हि ते॥	<br>
यतामान्यतमं मत्वा त्वया मातुर्वचः कृतम्॥ १४.६० ॥	<br><br>
तथा पितुर्वचः कार्यं मुंचामुं पुत्र वासवम्॥	<br>
एतच्छ्रुत्वा तु वज्रांगः प्रणतो वाक्यमब्रवीत्॥ १४.६१ ॥	<br><br>
न मे कृत्यमनेनास्ति मातुराज्ञा कृता मया॥	<br>
त्वं सुरासुरनाथो वै मम च प्रपितामहः॥ १४.६२ ॥	<br><br>
करिष्ये त्वद्वचो देव एष मुक्तः शतक्रतुः॥	<br>
न च कांक्षे शक्रभुक्तामिमां त्रैलोक्यराजताम्॥ १४.६३ ॥	<br><br>
परभुक्ता यथा नारी परभुक्तामिवस्रजम्॥	<br>
यच्च त्रिभुवनेष्वस्ति सारं तन्मम कथ्यताम्॥ १४.६४ ॥	<br><br>
<b>॥ब्रह्मोवाच॥	<br></b>
तपसो न परं किंचित्तपो हि महतां धनम्॥	<br>
तपसा प्राप्यते सर्वं तपोयोग्योऽसि पुत्रक॥ १४.६५ ॥	<br><br>
<b>॥वज्रांग उवाच॥	<br></b>
तपसे मे रतिर्देव न विघ्नं तत्र मे भवेत्॥	<br>
त्वत्प्रसादेन भगवन्नित्युक्त्वा विरराम सः॥ १४.६६ ॥	<br><br>
<b>॥ब्रह्मोवाच॥	<br></b>
क्रूरभावं परित्यज्य यदीच्छसि तपः सुत॥	<br>
अनया चित्तबुद्ध्या तत्त्वयाप्तं जन्मनः फलम्॥ १४.६७ ॥	<br><br>
इत्युक्त्वा पद्मजः कन्यां ससर्ज्जयतलोचनाम्॥	<br>
तामस्मै प्रददौ देवः पत्न्यर्थं पद्मसंभवः॥ १४.६८ ॥	<br><br>
वरांगीति च नामास्याः कृतवांश्च पितामहः॥	<br>
जगाम च ततो ब्रह्मा कश्यपेन समं दिवम्॥ १४.६९ ॥	<br><br>
वज्रांगोऽपि तया सार्धं जगाम तपसे वनम्॥	<br>
ऊर्द्धूबाहुः स दैत्येंद्रोऽतिष्ठदब्दसहस्रकम्॥ १४.७० ॥	<br><br>
कालं कमलपत्राक्षः शुद्धबुद्धिर्महातपाः॥	<br>
तावानधोमुखः कालं तावत्पंचाग्निसाधकः॥ १४.७१ ॥	<br><br>
निराहारो घोरतपास्तपोराशिरजायत॥	<br>
ततः सोंऽतर्जले चक्रे कालं वर्षसहस्रकम्॥ १४.७२ ॥	<br><br>
जलांतरप्रविष्टस्य तस्य पत्नी महाव्रता॥	<br>
तस्यैव तीरे सरसस्तत्परा मौनमाश्रिता॥ १४.७३ ॥	<br><br>
निराहारं पतिं मत्वा तपस्तेपे पतिव्रता॥	<br>
तस्यास्तपसि वर्तंत्या इंद्रश्चक्रे विभीषिकाम्॥ १४.७४ ॥	<br><br>
भूत्वा तु मर्कटाकारस्तस्याअभ्याशमागतः॥	<br>
अपविध्य दृशं तस्या मूत्रविष्ठे चकार सः॥ १४.७५ ॥	<br><br>
तथा विलोलवसनां विलोलवदनां तथा॥	<br>
विलोलकेशां तां चक्रे विधित्सुस्तपसः क्षतिम्॥ १४.७६ ॥	<br><br>
ततश्च मेषरूपेण क्लेशं तस्याश्चकार सः॥	<br>
ततो भुजंगरूपेण बद्धा चरणयोर्द्वयोः॥ १४.७७ ॥	<br><br>
अपाकर्षत दूरं स तस्माद्देवभृतस्तथा॥	<br>
तपोबालाच्च सा तस्य न वध्यत्वं जगाम ह॥ १४.७८ ॥	<br><br>
क्षमया च महाभागा क्रोधमण्वपि नाकरोत्॥	<br>
ततो गोमायुरूपेण तमदूषयदाश्रमम्॥ १४.७९ ॥	<br><br>
अग्निरूपेण तस्याश्च स ददाह महाश्रमम्॥	<br>
चकर्ष वायुरूपेण महोग्रेण च तां शुभाम्॥	<br>
एवं सिहवृकाद्याभिर्भीषिकाभिः पुनःपुनः॥ १४.८० ॥	<br><br>
विरराम यदा नैव वज्रांगमहिषी तदा॥	<br>
शैलस्य दुष्टतां मत्वा शापं दातुं व्यवस्यत॥ १४.८१ ॥	<br><br>
तां शापाभिमुखीं दृष्ट्वा शैलः पुरुषाविग्रहः॥	<br>
उवाच तां वरारोहां त्वरयाथ सुलोचनाम्॥ १४.८२ ॥	<br><br>
<b>॥शैल उवाच॥	<br></b>
नाहं महाव्रते दुष्टः सेव्योऽहं सर्वदेहिनाम्॥	<br>
अतिखेदं करोत्येष ततः क्रुद्धस्तु वृत्रहा॥ १४.८३ ॥	<br><br>
एतस्मिन्नंतरे जातः कालो वर्षसहस्रिकः॥	<br>
तस्मिन्याते स भगवान्काले कमलसंभवः॥ १४.८४ ॥	<br><br>
तुष्टः प्रोवाच वज्रांगं तमागम्य जलाशये॥ १४.८५ ॥	<br><br>
<b>॥ब्रह्मोवाच॥	<br></b>
ददामि सर्वकामांस्ते उत्तिष्ठ दितिनन्दन॥	<br>
एवमुक्तस्तदोत्थाय दैत्येंद्रस्तपसो निधिः॥	<br>
उवाच प्रांजलिर्वाक्यं सर्वलोकपितामहम्॥ १४.८६ ॥	<br><br>
<b>॥वज्रांग उवाच॥	<br></b>
आसुरो मेऽस्तु मा भावः शक्रराज्ये च मा रतिः॥	<br>
तपोधर्मरतिश्चास्तु वृणोम्येतत्पितामह॥ १४.८७ ॥	<br><br>
एवमस्त्विति तं ब्रह्मा प्राह विस्मितमानसः॥	<br>
उपेक्षते च शक्रं स भाव्यर्थं कोऽतिवर्तते॥ १४.८८ ॥	<br><br>
ऋषयो मनुजा देवाः शिवब्रह्ममुखा अपि॥	<br>
भाव्यर्थं नाति वर्तंते वेलामिव महोदधिः॥ १४.८९ ॥	<br><br>
इति चिंत्य विरिंचोऽपि तत्रैवांतरधीयत॥	<br>
वज्रांगोऽपि समाप्ते तु तपसि स्थिरसंयमः॥ १४.९० ॥	<br><br>
आहारमिच्छन्स्वां भार्यां न ददर्शाश्रमे स्वके॥	<br>
भार्याहीनोऽफलश्चेति स संचिंत्य इतस्ततः॥ १४.९१ ॥	<br><br>
विलोकयन्स्वकां भार्यां विधित्सुः कर्म नैत्यकम्॥	<br>
विलोकयन्ददर्शाथ इहामुत्र सहयिनीम्॥ १४.९२ ॥	<br><br>
रुदन्तीं स्वां प्रियां दीनां तरुप्रच्छादिताननाम्॥	<br>
तां विलोक्य ततो दैत्यः प्रोवाच परिसांत्वयन्॥ १४.९३ ॥	<br><br>
<b>॥वज्रांग उवाच॥	<br></b>
केन तेऽपकृतं भीरु वर्तंत्यास्तपसि स्वके॥	<br>
कथं रोदिषि वा बाले मयि जीवति भर्तरि॥	<br>
कं वा कामं प्रयच्छामि शीघ्रं प्रब्रूहि भामिनि॥ १४.९४ ॥	<br><br>
गृहेश्वरीं सद्गुणभूषितां शुभां पंग्वंधयोगेन पतिं समेताम्॥	<br>
न लालयेत्पूरयेन्नैव कामं स किं पुमान्न पुमान्मे मतोस्ति॥ १४.९५ ॥	<br><br>
इति श्रीस्कांदे महापुराण एकाशीतिसाहस्र्यां संहितायां प्रथमे माहेश्वरखण्डे कौमारिकाखण्डे कुमारेश्वरमाहात्म्ये वज्रांगेतिहासवर्णनं नाम चतुर्दशोऽध्यायः॥ १४ ॥ छ ॥	<br>
