<b>॥वरांग्युवाच॥	<br></b>
नाशितास्म्यपविद्धास्मि त्रासिता पीडितास्मि च॥	<br>
रौद्रोण देवनाथेन नष्टनाथेन भूरिशः॥ १५.१ ॥	<br><br>
दुःखपारमपश्यंती प्राणांस्त्यक्तुं व्यवस्थिता॥	<br>
पुत्रं मे घोरदुःखस्य तारकं देहि चेत्कृपा॥ १५.२ ॥	<br><br>
एवमुक्तस्तु दैत्येंद्रो दुःखितोऽचिंतयद्धृदि॥	<br>
आसुरेष्वपि भावेषु स्पृहा यद्यपि नास्ति मे॥ १५.३ ॥	<br><br>
तथापि मन्ये शास्त्रैभ्यस्त्वनुकंप्या प्रियेति यत्॥	<br>
सर्वाश्रमानुपादाय स्वाश्रमेण कलत्रवान्॥ १५.४ ॥	<br><br>
व्यसनार्णवमत्येति जलयानैरिवार्णवम्॥	<br>
यामाश्रित्येंद्रियारातीन्दुर्जयानितराश्रयैः॥ १५.५ ॥	<br><br>
गेहिनो हेलया जिग्युर्दस्यून्दूर्ग पतिर्यथा॥	<br>
न केऽपि प्रभवस्तां चाप्यनुकर्तुं गृहेश्वरीम्॥ १५.६ ॥	<br><br>
अथायुषा वा कार्त्स्न्येन धर्मे दित्सुर्यथैव च॥	<br>
यस्यां भवति चात्मैव ततो जाया निगद्यते॥ १५.७ ॥	<br><br>
भर्तव्या एव यस्माच्च तस्माद्भार्येति सा स्मृता॥	<br>
सा एव गृहमुक्तं च गृहीणी सा ततः स्मृता॥ १५.८ ॥	<br><br>
संसारकल्मषात्त्रात्री कलत्रमिति सा ततः॥	<br>
एवंविधां प्रियां को वै नानुकंपितुमर्हति॥ १५.९ ॥	<br><br>
त्रीणि ज्योतींषि पुरुष इति वै देवलोऽब्रवीत्॥	<br>
भार्या कर्म च विद्या च संसाध्यं यत्नतस्त्रयम्॥ १५.१० ॥	<br><br>
तदेनां पीडितां चेद्यः पतिर्भूत्वा न पालये॥	<br>
ततो यास्ये शास्त्रवादान्नरकांतं न संशयः॥ १५.११ ॥	<br><br>
अह मप्येनमिंद्रं वै शक्तो जेतुं यथाऽनृणाम्॥	<br>
पुनः कामं करिष्येऽस्या दास्ये पुत्रऊं महाबलम्॥ १५.१२ ॥	<br><br>
इति संचिंत्य वज्रांगः कोपव्याकुललोचनः॥	<br>
प्रतिकर्तुं महेंद्राय तपो भूयो व्यवस्यत॥ १५.१३ ॥	<br><br>
ज्ञात्वा तु तस्य संकल्पं ब्रह्मा क्रूरतरं पुनः॥	<br>
आजगाम त्वरायुक्तो यत्राऽसौ दितिनंदनः॥ १५.१४ ॥	<br><br>
उवाचैनं स भगवान्प्रभुर्मधुरया गिरा॥ १५.१५ ॥	<br><br>
<b>॥ब्रह्मोवाच॥	<br></b>
किमर्थं भूय एव त्वं नियमं क्रूरमिच्छसि॥	<br>
आहाराभिमुखो दैत्य तन्मे ब्रूहि महाव्रतः॥ १५.१६ ॥	<br><br>
यावदब्दसहस्रेण निराहारेण वै फलम्॥	<br>
त्यजता प्राप्तमाहारं लब्धं ते क्षणमात्रतः॥ १५.१७ ॥	<br><br>
त्यागो ह्यप्राप्तकामानां न तथा च गुरुः स्मृतः॥	<br>
यथा प्राप्तं परित्यज्य कामं कमललोचन॥	<br>
श्रुत्वैतद्ब्रह्मणो वाक्यं दैत्यः प्रांजलिरब्रवीत्॥ १५.१८ ॥	<br><br>
<b>॥दैत्य उवाच॥	<br></b>
पत्न्यर्थेऽहं करिष्यामि तपो घोरं पितामह॥	<br>
पुत्रार्थमुद्यतश्चाहं यः स्याद्गीर्वाणदर्पहा॥ १५.१९ ॥	<br><br>
एतच्छ्रुत्वा वचो देवः पद्मगर्भोद्भवस्तदा॥	<br>
उवाच दैत्यराजानं प्रसन्नश्चतुराननः॥ १५.२० ॥	<br><br>
<b>॥ब्रह्मोवाच॥	<br></b>
अलं ते तपसा वत्स मा क्लेशे विस्तरे विश॥	<br>
पुत्रस्ते तारकोनाम भविष्यति महाबलः॥ १५.२१ ॥	<br><br>
देवसीमंतिनीकाम्यधम्मिल्लकविमोक्षणः॥	<br>
इत्युक्तो दैत्यराजस्तु प्रणम्य प्रपितामहम्॥ १५.२२ ॥	<br><br>
विसृज्य गत्वा महिषीं नंदया मास तां मुदा॥	<br>
तौ दंपती कृतार्थौ च जग्मतुश्चाश्रमं तदा॥ १५.२३ ॥	<br><br>
आहितं च ततो गर्भं वरांगी वरवर्णिनी॥	<br>
पूर्णं वर्षसहस्रं तु दधारोदर एव हि॥ १५.२४ ॥	<br><br>
ततो वर्षसहस्रांते वरांगी समसूयत॥	<br>
जायमाने तु दैत्येंद्रे तस्मिँल्लोकभयंकरे॥ १५.२५ ॥	<br><br>
चचाल सकला पृथ्वी प्रोद्धूताश्च महार्णवा॥	<br>
चेलुर्धराधराश्चापि ववुर्वाता विभीषणाः॥ १५.२६ ॥	<br><br>
जेपुर्जप्यं मुनिवरा व्याधविद्धा मृगा इव॥	<br>
जहुः कांतिं च सूर्याद्या नीहाराश्छांदयन्दिशः॥ १५.२७ ॥	<br><br>
जाते महासुरे तस्मिन्सर्व एव महासुराः॥	<br>
आजग्मुर्हर्षितास्तत्र तथा चासुरयोषितः॥ १५.२८ ॥	<br><br>
जगुर्हर्षसमाविष्टा ननृतुश्चासुरांगनाः॥	<br>
ततो महोत्सवे जाते दानवानां पृथासुत॥ १५.२९ ॥	<br><br>
विषण्णमनसो देवाः समहेंद्रास्तदाभवन्॥	<br>
जातामात्रस्तु दैत्येंद्रस्तारकश्चंडविक्रमः॥ १५.३० ॥	<br><br>
अभिषिक्तोऽसुरो दैत्यैः कुरंगमहिषादिभिः॥	<br>
सर्वासुरमहाराज्ये युतः सर्वैर्महासुरैः॥ १५.३१ ॥	<br><br>
स तु प्राप्तमहाराज्यस्तारकः पांडुसत्तम॥	<br>
उवाच दानवश्रेष्ठान्युक्तियुक्तमिदं वचः॥ १५.३२ ॥	<br><br>
श्रृणुध्वमसुराः सर्वे वाक्यं मम महाबलाः॥	<br>
श्रुत्वा वः स्थेयसी बुद्धिः क्रियतां वचने मम॥ १५.३३ ॥	<br><br>
अस्माकं जातिधर्मेण विरूढं वैरमक्षयम्॥	<br>
करिष्याम्यहं तद्वैरं तेषां च विजयाय च॥ १५.३४ ॥	<br><br>
किं तु तत्तपसा साध्यं मन्येहं सुरसंगमम्॥	<br>
तस्मादादौ करिष्यामि तपो घोरं दनोः सुताः॥ १५.३५ ॥	<br><br>
ततः सुरान्विजेष्यामो भोक्ष्यामोऽथ जगत्त्रयम्॥	<br>
युक्तोपायोऽहि पुरुषः स्थिरश्रीरेव जायते॥ १५.३६ ॥	<br><br>
अयुक्तश्चपलः प्राप्तामपि रक्षितुमक्षमः॥	<br>
तच्छ्रुत्वा दानवाः सर्वे वाक्यं तस्यासुरस्य तु॥ १५.३७ ॥	<br><br>
साधुसाध्वित्यथोचुस्ते वचनं तस्य विस्मिताः॥	<br>
सोऽगच्छत्पारियात्रस्य गिरेः कंदरमुत्तमम्॥ १५.३८ ॥	<br><br>
सर्वर्तुकुसुमाकीर्णनानौषधिविदिपितम्॥	<br>
नानाधातुरसस्राविचित्रनानागृहाश्रयम्॥ १५.३९ ॥	<br><br>
अनेकाकारबहुलं पृथक्पक्षिकुलाकुलम्॥	<br>
नानाप्रस्रवणोपेतं नानाविधजलाशयम्॥ १५.४० ॥	<br><br>
प्राप्य तत्कंदरं दैत्यश्चकार विपुलं तपः॥	<br>
वहन्पाशुपतीं दीक्षां पंच मंत्राञ्जजाप सः॥ १५.४१ ॥	<br><br>
निराहारः पंचतपा वर्षायुतमभूत्किल॥	<br>
ततः स्वदेहादुत्कृत्त्य कर्षंकर्षं दिनेदिने॥ १५.४२ ॥	<br><br>
मांसस्याग्नौ जुहावैव ततो निर्मांसतां गतः॥	<br>
ततो निर्मांसदेहः स तपोराशिरजायत॥ १५.४३ ॥	<br><br>
जज्वलुः सर्वभूतानि तेजसा तस्य सर्वतः॥	<br>
उद्विग्नाश्च सुराः सर्वे तपसा तस्य भीषिताः॥ १५.४४ ॥	<br><br>
एतस्मिन्नंतरे ब्रह्मा परमं तोषमागतः॥	<br>
तारकस्य वरं दातुं जगाम शिखरं गिरेः॥ १५.४५ ॥	<br><br>
प्राप्य तं शैलराजानं हंसस्यंदनमास्थितः॥	<br>
उवाच तारकं देवो गिरा मधुरया तदा॥ १५.४६ ॥	<br><br>
<b>॥ब्रह्मोवाच॥	<br></b>
उत्तिष्ठ पुत्र तपसो नास्त्यसाध्यं तवाधुना॥	<br>
वरं वृणीष्वाभिमतं यत्ते मनसि वर्तते॥ १५.४७ ॥	<br><br>
इत्युक्तस्तारको दैत्यः प्रांजलिः प्राह तं विभुम्॥ १५.४८ ॥	<br><br>
<b>॥तारक उवाच॥	<br></b>
वयं प्रभो जातिधर्माः कृतवैराः सहमरैः॥	<br>
तैश्च निःशेषिता दैत्याः कृताः क्रूरैनृशं सवत्॥ १५.४९ ॥	<br><br>
तेषामहं समुद्धर्ता भवेयमिति मे मतिः॥	<br>
अवध्यः सर्वभूतानामस्त्राणां च महौजसाम्॥ १५.५० ॥	<br><br>
स्यामहं चामरैश्चैष वरो मम हृदिस्थितः॥	<br>
एतन्मे देहि देवेश नान्यं वै रोचये वरम्॥ १५.५१ ॥	<br><br>
तमुवाच ततो दैत्यं विरंचोऽमरनायकः॥	<br>
न युज्यते विना मृत्युं देहिनो देहधारणम्॥	<br>
जातस्य हि ध्रुवो मृत्युः सत्यमेतच्छ्रुतीरितम्॥ १५.५२ ॥	<br><br>
इति संचिंत्य वरय वरं यस्मान्न शंकसे॥	<br>
ततः संचिंत्य दैत्येंद्रः शिशुतः सप्तवासरात्॥ १५.५३ ॥	<br><br>
<b>॥तारक उवाच॥	<br></b>
वासराणां च सप्तानां वर्जयित्वा तु बालकम्॥	<br>
देवानामप्यवध्योऽहं भूयासं तेन याचितः॥ १५.५४ ॥	<br><br>
वव्रे महासुरो मृत्युं ब्रह्माणं मानमोहितः॥	<br>
ब्रह्मा प्रोचे ततस्तं च तथेति हरवाक्यतः॥ १५.५५ ॥	<br><br>
जगाम त्रिदिवं देवो दैत्योऽपि स्वकमालयम्॥	<br>
उत्तीर्णं तपसस्तं च दैत्यं दैत्येश्वरास्तदा॥ १५.५६ ॥	<br><br>
परिवव्रुः फलाकीर्णं वृक्षं शकुनयो यथा॥	<br>
तस्मिन्महति राज्यस्थे तारके दितिनंदने॥ १५.५७ ॥	<br><br>
ब्रह्मणाभिहि तस्थाने महार्णवतटोत्तरे॥	<br>
तरवो जज्ञिरे पार्थ तत्र सर्वर्तवः शुभाः॥ १५.५८ ॥	<br><br>
कांतिर्द्युतिर्धृतिर्मेधा श्रीरखंडा च दानवम्॥	<br>
परिवव्रुर्गुणा कीर्णं निश्छिद्राः सर्व एव हि॥ १५.५९ ॥	<br><br>
कालागरुविलिप्तांगं महामुकुटमंडितम्॥	<br>
रुचिरांगदसन्नद्धं महासिंहासने स्थितम्॥ १५.६० ॥	<br><br>
नृत्यंत्यप्सरसः श्रेष्ठा गन्धर्वा गाययंति च॥	<br>
चन्द्रार्कौ दीपमार्गेषु व्यजनेषु च मारुतः॥	<br>
ग्रहा अग्रेसरास्तस्य जीवादेशप्रभाषिणः॥ १५.६१ ॥	<br><br>
एवं स्वकाद्बाहुबलात्स दैत्यः संप्राप्य राज्यं परिमोदमानः॥	<br>
कदाचिदाभाष्य जगाद मंत्रिणः प्रोद्धृत्तसर्वांगबलेन दर्पितः॥ १५.६२ ॥	<br><br>
इति श्रीस्कांदे महापुराण एकाशीतिसाहस्र्यां संहितायां प्रथमे माहेश्वरखण्डे कौमारिकखण्डे कुमारेशमाहात्मये तारकासुरोत्पत्तिवर्णनंनाम पंचदशोऽध्यायः॥ १५ ॥ छ ॥	<br>
