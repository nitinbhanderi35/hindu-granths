<span style="font-size: 14pt; line-height: 200%"><b>॥ नारद उवाच॥	<br></b>
ततस्त्वहं चिंतयामि कथं स्थानमिदं भवेत्॥	<br>
ममायत्तं यतो राज्ञां भूमिरेषा सदा वशे॥ ४.१ ॥	<br>
यत्त्वहं धर्मवर्णाणं गत्वा याचे ह मेदिनीम्॥	<br>
अर्पयत्येव स च मे याचितो न पुनः परः॥ ४.२ ॥	<br>
तथा हि मुनिभिः प्रोक्तं द्रव्यं त्रिविधमुत्तमम्॥	<br>
शुक्लं मध्यं च शबलमधमं गृष्णमुच्यते॥ ४.३ ॥	<br>
श्रुतेः संपादनाच्छिष्यात्प्राप्तं शुक्लं च क्न्ययया॥	<br>
तथा कुसीदवाणिज्यकृषियाचितमेव च॥ ४.४ ॥	<br>
शबलं प्रोच्यते सद्भिर्द्यूतचौर्येण साहसैः॥	<br>
व्याजेनोपार्जितं यच्च तत्कृष्णं समुदाहृतम्॥ ४.५ ॥	<br>
शुक्लवित्तेन यो धर्मं प्रकुर्याच्छ्रद्धयान्वितः॥	<br>
तीर्थं पात्रं समासाद्य देवत्वे तत्समश्नुते॥ ४.६ ॥	<br>
राजसेन च भावेन वित्तेन शबलेन च॥	<br>
प्रदद्याद्दानमर्थिभ्यो मानुष्यत्वे तदश्नुते॥ ४.७ ॥	<br>
तमोवृतस्तु यो दद्यात्कृष्णवित्तेन मानवः॥	<br>
तिर्यक्त्वे तत्फलं प्रेत्य समश्राति नराधमः॥ ४.८ ॥	<br>
तत्तु याचितद्रव्यं मे राजसं हि स्फुटं भवेत्॥	<br>
अथ ब्राह्मणभावेन नृपं याचे प्रतिग्रहम्॥ ४.९ ॥	<br>
तदप्यहो चातिकष्ट हेतुना तेन मे मतम्॥	<br>
अयं प्रतिग्रहो घोरो मध्वास्वादो विषोपमः॥ ४.१० ॥	<br>
प्रतीग्रहेण संयुक्तं ह्यमीवमाविशोद्द्विजम्॥	<br>
तस्मादहं निवृत्तश्च पापादस्मात्प्रतिग्रहात्॥ ४.११ ॥	<br>
ततः केनाप्युपायेन द्वयोरन्यतरेण तु॥	<br>
स्वायत्तं स्थानक कुर्म एतत्सञ्चिंतये मुहुः॥ ४.१२ ॥	<br>
यथा कुभार्यः पुरुषश्चिन्तांतं न प्रपद्यते॥	<br>
तथैव विमृशंश्चाहं चिंतांतं न लभाम्यणु॥ ४.१३ ॥	<br>
एतस्मिन्नन्तरे पार्थ स्नातुं तत्र समागताः॥	<br>
बहवो मुनयः पुण्ये महीसागरसंगमे॥ ४.१४ ॥	<br>
अहं तानब्रवं सर्वान्कुतो यूयं समागताः॥	<br>
ते मामूचुः प्रणम्याथ सौराष्ट्रविषये मुने॥ ४.१५ ॥	<br>
धर्मवर्मेति नृपतिर्योऽस्य देशस्य भूपतिः॥	<br>
स तु दानस्य तत्त्वार्थी तेपे वर्षगणान्बहून्॥ ४.१६ ॥	<br>
ततस्तं प्राह खे वाणी श्लोकमेकं नृप श्रृणु॥	<br>
द्विहेतु षडधिष्ठानं षडंगं च द्विपाकयुक्॥ ४.१७ ॥	<br>
चतुःप्रकारं त्रिविधं त्रिनाशं दानमुच्यते॥	<br>
इत्येकं श्लोकमाभाष्य खे वाणी विरराम ह॥ ४.१८ ॥	<br>
श्लोकस्यार्थं नावभाषे पृच्छमानापि नारद॥	<br>
ततो राजा धर्मवर्मा पटहेनान्वघोषयत्॥ ४.१९ ॥	<br>
यस्तु श्लोकस्य चैवास्य लब्धस्य तपसा मया॥	<br>
करोति सम्यगव्याख्यानं तस्य चैतद्ददाम्यहम्॥ ४.२० ॥	<br>
गवां च सप्त नियुतं सुवर्णं तावदेव तु॥	<br>
सप्तग्रामान्प्रयच्छामि श्लोकव्याख्यां करोति यः॥ ४.२१ ॥	<br>
पटहेनेति नृपतेः श्रुत्वा राज्ञो वचो महत्॥	<br>
आजग्मुर्बहुदेशीया ब्राह्मणाः कोटिशो मुने॥ ४.२२ ॥	<br>
पुनर्दुर्बोधविन्यासः श्लोकस्तैर्विप्रपुंगवैः॥	<br>
आख्यातुं शक्यते नैव गुडो मूकैर्यथा मुने॥ ४.२३ ॥	<br>
वयं च तत्र याताः स्मो धनलोभेन नारद॥	<br>
दुर्बोधत्वान्नमस्कृत्य श्लोकं चात्र समागताः॥ ४.२४ ॥	<br>
दुर्व्याख्येयस्त्वयं श्लोको धनं लभ्यं न चैव नः॥	<br>
तीर्थयात्रां कथं यामीत्येवाचिंत्यात्र चागताः॥ ४.२५ ॥	<br>
एवं फाल्गुन तेषां तु वचः श्रुत्वा महात्मनाम्॥	<br>
अतीव संप्रहृष्टोऽहं तान्विसृज्येत्यचिंतयम्॥ ४.२६ ॥	<br>
अहो प्राप्त उपायो मे स्थानप्राप्तौ न संशयः॥	<br>
श्लोकं व्याख्याय नृपतेर्लप्स्ये स्थानं धनं तथा॥ ४.२७ ॥	<br>
विद्यामूल्येन नैवं च याचितः स्यात्प्रतिग्रहः॥	<br>
सत्यमाह पुराणार्षिर्वासुदेवो जगद्गुरुः॥ ४.२८ ॥	<br>
धर्मस्य यस्य श्रद्धा स्यान्न च सा नैव पूर्यते॥	<br>
पापस्य यस्य श्रद्धास्यान्न च सापि न पूर्यते॥ ४.२९ ॥	<br>
एवं विचिंत्य विद्वांसः प्रकुर्वंति यथारुचि॥	<br>
सत्यमेतद्विभोर्वाक्यं दुर्लभोऽपि यथा हि मे॥ ४.३० ॥	<br>
मनोरथोऽयं सफलः संभूतोंकुरितः स्फुटम्॥	<br>
एनं च दुर्विदं श्लोकमहं जानामि सुस्फुटम्॥ ४.३१ ॥	<br>
अमूर्तैः पितृभिः पूर्वमेव ख्यातो हि मे पुरा॥	<br>
एवं हर्षान्वितः पार्थ संचिंत्याऽहं ततो मुहुः॥ ४.३२ ॥	<br>
प्रणम्य तीर्थं चलितो महीसागरसंगमम्॥	<br>
वृद्धब्राह्मणरूपेण ततोहं यातवान्नृपम्॥ ४.३३ ॥	<br>
इदं भणितवानस्मि श्लोकव्याख्यां नृप श्रृणु॥	<br>
यत्ते पटहविख्यातं दानं च प्रगुणीकुरु॥ ४.३४ ॥	<br>
एवमुक्ते नृपः प्राह प्रोचुरेवं हि कोटिशः॥	<br>
द्विजोत्तमाः पुनर्नस्यं प्रोक्तुमर्थो हि शक्यते॥ ४.३५ ॥	<br>
के द्विहेतू षडाख्यातान्यधिष्ठानानि कानि च॥	<br>
कानि चैव षडंगानि कौ द्वौ पाकौ तथा स्मृतौ॥ ४.३६ ॥	<br>
के च प्रकाराश्चत्वारः किंस्वित्तत्त्रिविधं द्विज॥	<br>
पयो नाशाश्च के प्रोक्ता दानस्यैतत्स्फुटं वद॥ ४.३७ ॥	<br>
स्फुटान्प्रश्नानिमान्सप्त यदि वक्ष्यसि ब्राह्मण॥	<br>
ततो गवां सप्तनियुतं सुवर्णं तावदेव तु॥ ४.३८ ॥	<br>
सप्त ग्रामांश्च दास्यामि नो चेद्यास्यसि स्वं गृहम्॥	<br>
इत्युक्त्वा वचनं पार्थ सौराष्ट्रस्वामिनं नृपम्॥ ४.३९ ॥	<br>
धर्मवर्माणमस्त्वेवं प्रावोचमवधारय॥	<br>
श्लोकव्याख्यां स्फुटां वक्ष्ये दानहेतू च तौ श्रृणु॥ ४.४० ॥	<br>
अल्पत्वं वा बहुत्वं वा दानस्याभ्युदयावहम्॥	<br>
श्रद्धा शक्तिश्च दानानां वृद्ध्यक्षयकरेहि ते॥ ४.४१ ॥	<br>
तत्र श्रद्धाविषये श्लोका भवन्ति॥	<br>
कायक्लेशैश्च बहुभिर्न चैवारथस्य राशिभिः॥ ४.४२ ॥	<br>
धर्मः संप्राप्यते सूक्ष्मः श्रद्धा धर्मोऽद्भुतं तपः॥	<br>
श्रद्धा स्वर्गश्च मोक्षश्च श्रद्धा सर्वमिदं जगत्॥ ४.४३ ॥	<br>
सर्वस्वं जीवितं चापि दद्यादश्रद्धया यदि॥	<br>
नाप्नुयात्स फलं किंचिच्छ्रद्दधानस्ततो भवेत्॥ ४.४४ ॥	<br>
श्रद्धया साध्यते धर्मो महद्भिर्नार्थराशिभिः॥	<br>
अकिंचना हि मुनयः श्रद्धावंतो दिवं गताः॥ ४.४५ ॥	<br>
त्रिविधा भवति श्रद्धा देहिनां सा स्वभावजा॥	<br>
सात्त्विकी राजसी चैव तामसी चेति तां श्रृणु॥ ४.४६ ॥	<br>
यजंते सात्त्विका देवान्यक्षरक्षांसि राजसाः॥	<br>
प्रेतान्भूतपिशाचांश्च यजंते तामसा जनाः॥ ४.४७ ॥	<br>
तस्माच्छ्रद्धावता पात्रे दत्तं न्यायार्जितं हि यत्॥	<br>
तेनैव भगवान्रुद्रः स्वल्पकेनापि तुष्यति॥ ४.४८ ॥	<br>
शक्तिविषये च श्लोका भवंति॥	<br>
कुटुंबभुक्तवसनाद्देयं यदतिरिच्यते॥	<br>
मध्वास्वादो विषं पश्चाद्दातुर्धर्मोऽन्यथा भवेत्॥ ४.४९ ॥	<br>
शक्ते परजने दाता स्वजने दुःखजीविनि॥	<br>
मध्वापानविषादः स धर्माणां प्रतिरूपकः॥ ४.५० ॥	<br>
भृत्यानामुपरोधेन यत्करोत्यौर्ध्वदैहिकम्॥	<br>
तद्भवत्यसुखोदकं जीवतोऽस्य मृतस्य च॥ ४.५१ ॥	<br>
सामान्यं याचितं न्यासमाधिर्दाराश्च दर्शनम्॥	<br>
अन्वाहितं च निक्षेपः सर्वस्वं चान्वये सति॥ ४.५२ ॥	<br>
आपत्स्वपि न देयानि नववस्तूनि पंडितैः॥	<br>
यो ददाति स मूढात्मा प्रायाश्चित्तीयते नरः॥ ४.५३ ॥	<br>
इति ते गदितौ राजन्द्वौ हेतू श्रूयतामतः॥	<br>
अधिष्ठानानि वक्ष्यामि षडेव श्रृणु तान्यपि॥ ४.५४ ॥	<br>
धर्ममर्थं च कामं च व्रीडाहर्षभयानि च॥	<br>
अधिष्ठानानि दानानां षडेतानि प्रचक्षते॥ ४.५५ ॥	<br>
पात्रेभ्यो दीयते नित्यमनपेक्ष्य प्रयोजनम्॥	<br>
केवलं धर्मबुद्ध्या यद्धर्मदानं तदुच्यते॥ ४.५६ ॥	<br>
धनिनं धनलोभेन लोभयित्वार्थमाहरेत्॥	<br>
तदर्थदानमित्याहुः कामदानमतः श्रृणु॥ ४.५७ ॥	<br>
प्रयोजनमपेक्ष्यैव प्रसंगाद्यत्प्रदीयते॥	<br>
अनर्हेषु सरागेण कामदानं तदुच्यते॥ ४.५८ ॥	<br>
संसदि व्रीडयाऽऽश्रुत्य आर्थिभ्यः प्रददाति च॥	<br>
प्रतिदीयते च यद्दानं व्रीडादानमिति श्रुतम्॥ ४.५९ ॥	<br>
दृष्ट्वा प्रियाणि श्रुत्वा वा हर्षवद्यत्प्रदीयते॥	<br>
हर्षदानमिति प्रोक्तं दानं तद्धर्मचिंतकैः॥ ४.६० ॥	<br>
आक्रोशानर्थहिंसानां प्रतीकाराय यद्भवेत्॥	<br>
दीयतेऽनुपकर्तृभ्यो भयदानं तदुच्यते॥ ४.६१ ॥	<br>
प्रोक्तानि षडधिष्ठानान्यंगान्यपि च षट्च्छ्रुणु॥	<br>
दाता प्रतिग्रहीता च शुद्धिर्देयं च धर्मयुक्॥ ४.६२ ॥	<br>
देशकालौ च दानानामंगान्येतानि षड्विदुः॥	<br>
अपरोगी च धर्मात्मा दित्सुरव्यसनः शुचिः॥ ४.६३ ॥	<br>
अनिंद्याजीवकर्मा च षड्भिर्दाता प्रशस्यते॥	<br>
अनृजुश्चाश्रद्दधानोऽशांतात्मा धृष्टभीरुकः॥ ४.६४ ॥	<br>
असत्यसंधो निद्रालुर्दातायं तामसोऽधमः॥	<br>
त्रिशुक्लः कृशवृत्तिश्च घृणालुः सकलेंद्रियः॥ ४.६५ ॥	<br>
विमुक्तो योनिदोषेभ्यो ब्राह्मः पात्रमुच्यते॥	<br>
सौमुख्यादभिसंप्रीतिरर्थिनां दर्शने सदा॥	<br>
सत्कृतिश्चानसूया च तदा शुद्धिरिति स्मृता॥ ४.६६ ॥	<br>
अपराबाधमक्लेशं स्वयत्नेनार्जितं धनम्॥	<br>
स्वल्पं वा विपुलं वापि देयमित्यभिधीयते॥ ४.६७ ॥	<br>
तेनापि किल धर्मेण उद्दिश्य किल किंचन॥	<br>
देयं तद्धर्मयुगिति शून्ये शून्यं फलं मतम्॥ ४.६८ ॥	<br>
न्यायेन दुर्लभं द्रव्यं देशे कालेपि वा पुनः॥	<br>
दानार्हौ देशकालौ तौ स्यातां श्रेष्ठौ न चान्यथा॥ ४.६९ ॥	<br>
षंडगानीति चोक्तानि द्वौ च पाकावतः श्रृणु॥	<br>
द्वौ पाकौ दानजौ प्राहुः परत्राथ त्विहोच्यते॥ ४.७० ॥	<br>
सद्भ्यो यद्दीयते किंचित्तत्परत्रोपतिष्ठति॥	<br>
असत्सु दीयते किंचित्तद्दानमिह भुज्यते॥ ४.७१ ॥	<br>
द्वौ पाकाविति निर्दिष्टौ प्रकारांश्चतुरः श्रृणु॥	<br>
ध्रुवमाहुस्त्रिकं काम्यं नैमित्तिकमिति क्रमात्॥ ४.७२ ॥	<br>
वैदिको दानमार्गोऽयं चतुर्धा वर्ण्यते द्विजैः॥	<br>
प्रपारामतडागादिसर्वकामफलं ध्रुवम्॥ ४.७३ ॥	<br>
तदाहुस्त्रिकामित्याहुर्दीयते यद्दिनेदिने॥	<br>
अपत्यविजयैश्वर्यस्त्रीबालार्थं प्रदीयते॥ ४.७४ ॥	<br>
इच्छासंस्थं च यद्दानं काम्यमित्यभिधीयते॥	<br>
कालापेक्षं क्रियापेक्षं गुणापेक्षमिति स्मृतौ॥ ४.७५ ॥	<br>
त्रिधा नौमित्तिकं प्रोक्तं सदा होमविवर्जितम्॥	<br>
इति प्रोक्ताः प्रकारास्ते त्रैविध्यमभिधीयते॥ ४.७६ ॥	<br>
अष्टोत्तमानि चत्वारि मध्यमानि विधानतः॥	<br>
कानीयसानि शेषाणि त्रिविधत्वमिदं विदुः॥ ४.७७ ॥	<br>
गृहप्रासादविद्याभूगोकूपप्राणहाटकम्॥	<br>
एतान्युत्तमदानानि उत्तमद्रव्यदानतः॥ ४.७८ ॥	<br>
अन्नारामं च वासांसि हयप्रभृतिवाहनम्॥	<br>
दानानि मध्यमानीति मध्यमद्रव्यदानतः॥ ४.७९ ॥	<br>
उपानच्छत्रपात्रादिदधिमध्वासनानि च॥ ४.८० ॥	<br>
दीपकाष्ठोपलादीनि चरमं बहुवार्षिकम्॥	<br>
इति कानीयसान्याहुर्दाननाशत्रयं श्रृणु॥ ४.८१ ॥	<br>
यद्दत्त्वा तप्यते पश्चादासुरं तद्धृथा मतम्॥	<br>
अश्रद्धया यद्ददाति राक्षसं स्याद्वृथैव तत्॥ ४.८२ ॥	<br>
यच्चाक्रुश्य ददात्यंग दत्त्वा वाक्रोशति द्विजम्॥	<br>
पैशाचं तद्वृथा दानंदाननाशास्त्रयस्त्वमी॥ ४.८३ ॥	<br>
इति सप्तपदैर्बद्धं दानमाहात्म्य मुत्तमम्॥	<br>
शक्त्या ते कीर्तितं राजन्साधु वाऽसाधु वा वद॥ ४.८४ ॥	<br>
<b>॥धर्मवर्मोवाच॥	<br></b>
अद्य मे सफलं जन्म अद्य मे सफलं तपः॥	<br>
अद्य ते कृतकृत्योऽस्मि कृतः कृतिमतां वर॥ ४.८५ ॥	<br>
पठित्वा सकलं जन्म ब्रह्मचारि यथा वृथा॥	<br>
बहुक्लेशात्प्राप्तभार्यः सावृथाऽप्रियवादिनी॥ ४.८६ ॥	<br>
क्लेशेन कृत्वा कूपं वा स च क्षारोदको वृथा॥	<br>
बहुक्लेशैर्जन्म नीतं विना धर्मं तथा वृथा॥ ४.८७ ॥	<br>
एवं मे यद्वृथा नाम जातं तत्सफलं त्वया॥	<br>
कृतं तस्मान्नमस्तुभ्यं द्विजेभ्यश्च नमोनमः॥ ४.८८ ॥	<br>
सत्यमाह पुरा विष्णुः कुमारान्विष्णुसद्भनि॥ ४.८९ ॥	<br>
नाहं तथाद्भि यजमानहविर्वितानश्चयोतद्‌घृतप्लुतमदन्हुतभुङ्मुखेन॥	<br>
यद्ब्राह्मणस्य मुखतश्चरतोनुघासं तुष्टस्य मय्यवहितैर्निजकर्मपाकैः॥ ४.९० ॥	<br>
तन्मयाऽशर्मणा वापि यद्विप्रेष्वप्रियं कृतम्॥	<br>
सर्वस्य प्रभवो विप्रास्तत्क्षमतां प्रसादये॥ ४.९१ ॥	<br>
त्वं च कोसि न सामान्यः प्रणम्याहं प्रसादये॥	<br>
आत्मानं ख्यापय मुने प्रोक्तश्चेत्यब्रवं तदा॥ ४.९२ ॥	<br>
<b>॥नारद उवाच॥	<br></b>
नारदोऽस्मि नृपश्रेष्ठ स्थानकार्थी समागतः॥	<br>
प्रोक्तं च देहि मे द्रव्यं भूमिं च स्थानहेतवे॥ ४.९३ ॥	<br>
यद्यपीयं देवतानां भूमिर्द्रव्यं च पार्थिव॥	<br>
तथापि यस्मिन्यः काले राजा प्रार्थ्यः स निश्चितम्॥ ४.९४ ॥	<br>
सहीश्वरस्यावतारो भर्त्ता दाताऽभयस्य सः॥	<br>
तथैव त्वामहं याचे द्रव्यशुद्धिप्सया॥	<br>
पूर्व ममालयं देहि देयार्थे प्रार्थनापरः॥ ४.९५ ॥	<br>
<b>॥राजोवाच॥	<br></b>
यदि त्वं नारदो विप्र राज्यमस्त्वखिलं तव॥	<br>
अहं हि ब्राह्मणानां ते दास्यं कर्ता न संशयः॥ ४.९६ ॥	<br>
<b>॥नारद उवाच॥	<br></b>
यद्यस्माकं भवान्भक्तस्तत्ते कार्यं च नो वचः॥ ४.९७ ॥	<br>
सर्वं यत्तद्देहि मे द्रव्यमुक्तं भुवं च मे सप्तगव्यूतिमात्राम्॥	<br>
भूयात्त्वत्तोप्यस्य रक्षेति सोऽपि मेने त्वहं चिंतये चार्थशेषम्॥ ४.९८ ॥	<br>
इति श्रीस्कांदे महापुराण एकाशीतिसाहस्र्यां संहितायां प्रथमे माहेश्वरखण्डे कौमारि काखण्डे नारदार्जुनसंवादे दानभेदप्रशंसावर्णनंनाम चतुर्थोऽध्यायः॥ ४ ॥ छ ॥	<br>
</span>
