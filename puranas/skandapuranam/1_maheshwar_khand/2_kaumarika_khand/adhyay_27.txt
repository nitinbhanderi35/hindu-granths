<span style="font-size: 14pt; line-height: 170%"><br>
<b>॥नारद उवाच॥	<br></b>
ततो निरुपमं दिव्यं सर्वरत्नमयं शुभम्॥	<br>
ईशाननिर्मितं साक्षात्सह देव्याविशद्गृहम्॥ २७.१ ॥	<br><br>
तत्रासौ मंदरगिरौ सह देव्या भगाक्षहा॥	<br>
प्रासादे तत्र चोद्याने रेमे संहृष्टमानसः॥ २७.२ ॥	<br><br>
एतस्मिन्नंतरे देवास्तारकेणातिपीडिताः॥	<br>
प्रोत्साहितेन चात्यर्थं मया कलिचिकीर्षुणा॥ २७.३ ॥	<br><br>
आसाद्य ते भवं देवं तुष्टुबुर्बहुधा स्तवैः॥	<br>
एतस्मिन्नंतरे देवी प्रोद्वर्तयत गात्रकम्॥ २७.४ ॥	<br><br>
उद्वर्तनमलेनाथ नरं चक्रे गजाननम्॥	<br>
देवानां संस्तवैः पुण्यैः कृपयाभिपरिप्लुता॥ २७.५ ॥	<br><br>
पुत्रेत्युवाच तं देवी ततः संहृष्टमानसा॥	<br>
एतस्मिन्नंतरे शर्वस्तत्रागत्य वचोऽब्रवीत्॥ २७.६ ॥	<br><br>
पुत्रस्तवायं गिरिजे श्रृणु यादृग्भविष्यति॥	<br>
विक्रमेण च वीर्येण कृपया सदृशो मया॥ २७.७ ॥	<br><br>
यथाहं तादृशश्चासौ पुत्रस्ते भविता गुणैः॥	<br>
ये च पापा दुराचारा वेदान्धर्मं द्विषंति च॥ २७.८ ॥	<br><br>
तेषामामरणांतानि विघ्नान्येष करिष्यति॥	<br>
ये च मां नैव मन्यंते विष्णुं वापि जगद्गुरुम्॥ २७.९ ॥	<br><br>
विघ्निता विघ्नराजेन ते यास्यंति महत्तमः॥	<br>
तेषां गृहेषु कलहः सदा नैवोपसाम्यति॥ २७.१० ॥	<br><br>
पुत्रस्य तव विघ्नेन समूलं तस्य नश्यति॥	<br>
येषां न पूज्याः पूज्यंते क्रोधासत्यपराश्च ये॥ २७.११ ॥	<br><br>
रौद्रसाहसिका ये च तेषां विघ्नं करिष्यति॥	<br>
श्रुतिधर्माञ्ज्ञातिधर्मान्पालयंति गुरूंश्च ये॥ २७.१२ ॥	<br><br>
कृपालवो गतक्रोधास्तेषां विघ्नं हरिष्यति॥	<br>
सर्वे धर्माश्च कर्माणि तथा नानाविधानि च॥ २७.१३ ॥	<br><br>
सविघ्नानि भिवष्यंति पूजयास्य विना शुभे॥	<br>
एवं श्रुत्वा उमा प्राह एवमस्त्विति शंकरम्॥ २७.१४ ॥	<br><br>
ततो बृहत्तनुः सोऽभूत्तेजसा द्योतयन्दिशः॥	<br>
ततो गणैः समं शर्वः सुराणां प्रददौ च तम्॥	<br>
यावत्तार कहंता वो भवेत्तावदयं प्रभुः॥ २७.१५ ॥	<br><br>
ततो विघ्नपतिर्देवैः संस्तुतः प्रमतार्तिहा॥	<br>
चकार तेषां कृत्यानि विघ्नानि दितिजन्मनाम्॥ २७.१६ ॥	<br><br>
पार्वती च पुनर्देवी पुत्रत्वे परिकल्प्य च॥	<br>
अशोकस्यांकुरं वार्भिरवर्द्धयत स्वादृतैः॥ २७.१७ ॥	<br><br>
सप्तर्षीनथ चाहूय संस्कारमंगलं तरोः॥	<br>
कारयामास तन्वंगी ततस्तां मुनयोऽब्रुवन्॥ २७.१८ ॥	<br><br>
त्वयैव दर्शिते मार्गे मर्यादां कर्तुमर्हसि॥	<br>
किं फलं भविता देवि कल्पितैस्तरुपुत्रकैः॥ २७.१९ ॥	<br><br>
<b>॥देव्युवाच॥	<br></b>
यो वै निरुदके ग्रामे कूपं कारयते बुधः॥	<br>
यावत्तोयं भवेत्कूपे तावत्स्वर्गे स मोदते॥ २७.२० ॥	<br><br>
दशकूपसमावापी दशवापी समं सरः॥	<br>
दशसरःसमा कन्या दशकन्यासमः क्रतुः॥ २७.२१ ॥	<br><br>
दशक्रतुसमः पुत्रो दशपुत्रसमो द्रुमः॥ २७.२२ ॥	<br><br>
एषैव मम मर्यादा नियता लोकभाविनी॥	<br>
जीर्णोद्धारे कृते वापि फलं तद्द्विगुणं मतम्॥ २७.२३ ॥	<br><br>
<b>॥इति गणेशोत्पत्तिः॥	<br></b>
ततः कदाचिद्भगवानुमया सह मंदरे॥	<br>
मंदिरे हर्षजनने कलधौतमये शुभे॥ २७.२४ ॥	<br><br>
प्रकीर्णकुसुमामोदमहालिकुलकूजिते॥	<br>
किंनरोद्गीतसंगीत प्रतिशब्दितमध्यके॥ २७.२५ ॥	<br><br>
क्रीडामयूरैर्हसैश्च श्रुतैश्चैवाभिनादिते॥	<br>
मौक्तिकैर्विविध रत्नैर्विनिर्मितगवाक्षके॥ २७.२६ ॥	<br><br>
तत्र पुण्यकथाभिश्च क्रीडतो रुभयोस्तयोः॥	<br>
प्रादुरभून्महाञ्छब्दः पूरितांबरगोचरः॥ २७.२७ ॥	<br><br>
तं श्रुत्वा कौतुकाद्देवी किमेतदिति शंकरम्॥	<br>
पर्यपृच्छच्छुभतनूर्हरं विस्मयपूर्वकम्॥ २७.२८ ॥	<br><br>
तामाह देवीं गिरिशो दृष्टपूर्वास्तु ते त्वया॥	<br>
एते गणा मे क्रीडंति शैलेऽस्मिंस्त्वत्प्रियाः शुभे॥ २७.२९ ॥	<br><br>
तपसा ब्रह्मचर्येण क्लेशेन क्षेत्रसाधनैः॥	<br>
यैरहं तोषितः पृथ्व्यां त एते मनुजोत्तमाः॥ २७.३० ॥	<br><br>
मत्समीपमनुप्राप्ता मम लोकं वरानने॥	<br>
चराचरस्य जगतः सृष्टिसंहारणक्षमाः॥ २७.३१ ॥	<br><br>
विनैतान्नैव मे प्रीतिर्नैभिर्विरहितो रमे॥	<br>
एते अहमहं चैते तानेतान्पस्य पार्वति॥ २७.३२ ॥	<br><br>
इत्युक्ता विस्मिता देवी ददृशे तान्गवाक्षके॥	<br>
स्थिता पद्मपलाशाक्षी महादेवेन भाषिता॥ २७.३३ ॥	<br><br>
केचित्कृशा ह्रस्वदीर्घाः केचित्स्थूलमहोदराः॥	<br>
व्याघ्रेभमेषाजमुखा नानाप्राणिमहामुखाः॥ २७.३४ ॥	<br><br>
व्याघ्रचर्मपरीधाना नग्ना ज्वालामुखाः परे॥	<br>
गोकर्णा गजकर्णाश्च बहुपादमुखेक्षणाः॥ २७.३५ ॥	<br><br>
विचित्रवाहनाश्चैव नानायुधधरास्तथा॥	<br>
गीतवादित्रतत्त्वज्ञाः सत्त्वगीतरसप्रियाः॥ २७.३६ ॥	<br><br>
तान्दृष्ट्वा पार्वती प्राह कतिसंख्याभिधास्त्वमी॥ २७.३७ ॥	<br><br>
<b>॥श्रीशंकर उवाच॥	<br></b>
असंख्ये यास्त्वमी देवी असंख्येयाभिधास्तथा॥	<br>
जगदापूरितं सर्वमेतैर्भीमैर्महाबलैः॥ २७.३८ ॥	<br><br>
सिद्धक्षेत्रेषु रथ्यासु जीर्णोद्यानेषु वेश्मसु॥	<br>
दानवानां शरीरेषु बालेषून्मत्तकेषु च॥ २७.३९ ॥	<br><br>
एते विशति मुदिता नानाहारविहारिणः॥	<br>
ऊष्मपाः फेनपाश्चैव धूम्रपा मधुपायिनः॥	<br>
मदाहाराः सर्वभक्ष्यास्तथान्ये चाप्यभोजनाः॥ २७.४० ॥	<br><br>
गीतनृत्योपहाराश्च नानावाद्यरवप्रियाः॥	<br>
अनंतत्वादमीषां च वक्तुं शक्या न वै गुणाः॥ २७.४१ ॥	<br><br>
<b>॥श्रीदेव्युवाच॥	<br></b>
मनःशिलेन कल्केन य एष च्छुरिताननः॥	<br>
तेजसा भास्कराकारो रूपेण सदृशस्तव॥ २७.४२ ॥	<br><br>
आकर्ण्याकर्ण्य ते देव गणैर्गीतान्महागुणान्॥	<br>
मुहुर्नृत्यति हास्यं च विदधाति मुहुर्मुहुः॥ २७.४३ ॥	<br><br>
सदाशिवशिवेत्येवं विह्वलो वक्ति यो मुहुः॥	<br>
धन्योऽमीदृशी यस्य भक्तिस्त्वयि महेश्वरे॥ २७.४४ ॥	<br><br>
एनं विज्ञातुमिच्छामि किंनामासौ गणस्तव॥	<br>
<b>॥श्रीशंकर उवाच॥	<br></b>
स एष वीरक देवी सदा मेद्रिसुते प्रियः॥ २७.४५ ॥	<br><br>
नानाश्चर्यगुणाधारः प्रतीहारो मतोंऽबिके॥	<br>
<b>॥देव्युवाच॥	<br></b>
ईदृशस्य सुतस्यापि ममोऽकंठा पुरांतक॥ २७.४६ ॥	<br><br>
कदाहमीदृशं पुत्रं लप्स्याम्यानंददायकम्॥	<br>
<b>॥शर्व उवाच॥	<br></b>
एष एव सुतस्तेस्तु यावदीदृक्परो भवेत्॥ २७.४७ ॥	<br><br>
इत्युक्ता विजयां प्राह शीघ्रमानय वीरकम्॥	<br>
विजया च ततो गत्वा वीरकं वाक्यमब्रवीत्॥ २७.४८ ॥	<br><br>
एहि वीरक ते देवी गिरिजा तोषिता शुभा॥	<br>
त्वममाह्वयति सा देवी भवस्यानुमते स्वयम्॥ २७.४९ ॥	<br><br>
इत्युक्तः संभ्रमयुतो मुखं संमार्ज्य पाणिना॥	<br>
देव्याः समीपमागच्छज्जययाऽनुगतः शनैः॥ २७.५० ॥	<br><br>
तं दृष्ट्वा गिरिजा प्राह गिरामधुरवर्णया॥	<br>
एह्येहि पुत्र दत्तस्त्वं भवेन मम पुत्रकः॥ २७.५१ ॥	<br><br>
इत्युक्तो दंडवद्देवीं प्रणम्यावस्थितः पुरः॥	<br>
माता ततस्तमालिंग्य कृत्वोत्संगे च वीरकम्॥ २७.५२ ॥	<br><br>
चुचुंब च कपोले तं गात्राणि च प्रमार्जयत्॥	<br>
भूषयामास दिव्यैस्तं स्वयं नानाविभूषणैः॥ २७.५३ ॥	<br><br>
एवं संकल्प्य तं पुत्रं लालयित्वा उमाचिरम्॥	<br>
उवाच पुत्र क्रीडेति गच्छ सार्धं गणैरिति॥ २७.५४ ॥	<br><br>
ततश्चिक्रीड मध्ये स गणानां पार्वतीसुतः॥	<br>
मुहुर्मुहुः स्वमनसि स्तुवन्भक्तिं स शांकरीम्॥ २७.५५ ॥	<br><br>
प्रणम्य सर्वभूतानि प्रार्थयाम्यस्मि दुष्करम्॥	<br>
भक्त्या भजध्वमीशानं यस्या भक्तेरिदं फलम्॥ २७.५६ ॥	<br><br>
क्रीडितुं वीरके याते ततो देवी च पार्वती॥	<br>
नानाकथाभिस्चिक्रीड पुनरेव जटाभृता॥ २७.५७ ॥	<br><br>
ततो गिरिसुताकण्ठे क्षिप्तबाहुर्महेश्वरः॥	<br>
तपसस्तु विशेषार्थं नर्म देवीं किलाब्रवीत्॥ २७.५८ ॥	<br><br>
स हि गौरतनुः शर्वो विशेषाच्छशिशोभितः॥	<br>
रंजिता च विभावर्या देवी नीलोत्पलच्छविः॥ २७.५९ ॥	<br><br>
<b>॥शर्व उवाच॥	<br></b>
शरीरे मम तन्वंगी सिते भास्यसितद्युतिः॥	<br>
भुजंगीवासिता शुभ्रे संश्लिष्टा चन्दने तरौ॥ २७.६० ॥	<br><br>
चंद्रज्योत्स्नाभिसंपृक्ता तामसी रजनी यथा॥	<br>
रजनी वा सिते पक्षे दृष्टिदोषं ददासि मे॥ २७.६१ ॥	<br><br>
इत्युक्ता गिरिजा तेन कण्ठं शर्वाद्विमुच्य सा॥	<br>
उवाच कोपरक्ताक्षी भृकुटीविकृतानना॥ २७.६२ ॥	<br><br>
स्वकृतेन जनः सर्वो जनेन परिभूयते॥	<br>
अवश्यमर्थी प्राप्नोति खण्डनां शशिखंडभृत्॥ २७.६३ ॥	<br><br>
तपोभिर्दीप्तचरितैर्यत्त्वां प्रार्थितवत्यहम्॥	<br>
तस्य मे नियमस्यैवमवमानः पदेपदे॥ २७.६४ ॥	<br><br>
नैवाहं कुटिला शर्व विषमा न च धूर्जटे॥	<br>
स्वदोषैस्त्वं गतः क्षांतिं तथा दोषाकरश्रियः॥ २७.६५ ॥	<br><br>
नाहं मुष्णामि नयने नेत्रहंता भवान्भव॥	<br>
भगस्तत्ते विजानाति तथैवेदं जगत्त्रयमा॥ २७.६६ ॥	<br><br>
मूर्ध्नि शूलं जनयसे स्वैर्दोषैर्मामदिक्षिपन्॥	<br>
यत्त्वं मामाह कृष्णेति महाकालोऽसि विश्रुतः॥ २७.६७ ॥	<br><br>
यास्याम्यहं परित्यक्तुमात्मानं तपसा गिरिम्॥	<br>
जीवंत्या नास्ति मे कृत्यं धूर्तेन परिभूतया॥ २७.६८ ॥	<br><br>
निशम्य तस्या वचनं कोपतीक्ष्णाक्षरं भवः॥	<br>
उवाचाथ च संभ्रांतो दुर्ज्ञेयचरितो हरः॥ २७.६९ ॥	<br><br>
न तत्त्वज्ञासि गिरिजे नाहं निंदापरस्तव॥	<br>
चाटूक्तिबुद्ध्या कृतवांस्त वाहं नर्मकीर्तनम्॥ २७.७० ॥	<br><br>
विकल्पः स्वच्छचित्तेति गिरिजैषा मम प्रिया॥	<br>
प्रायेण भूतिलिप्तानामन्यथा चिंतिता हृदि॥ २७.७१ ॥	<br><br>
अस्मादृशानां कृष्णांगि प्रवर्तंतेऽन्यथा गिरः॥	<br>
यद्येवं कुपिता भीरु न ते वक्ष्याम्यहं पुनः॥ २७.७२ ॥	<br><br>
नर्मवादी भविष्यामि जहि कोपं सुचिस्मिते॥	<br>
शिरसा प्रणतस्तेऽहं रचितस्ते मयाञ्जलिः॥ २७.७३ ॥	<br><br>
दीनेनाप्यपमानेन निंदिता नमि विक्रियाम्॥	<br>
वरमस्मि विनम्रोऽपि न त्वं देवि गुणान्विता॥ २७.७४ ॥	<br><br>
इत्यनेकैश्चाटुवाक्यैः सूक्तैर्देवेन बोधिता॥	<br>
कोपं तीव्रं न तत्याज सती मर्मणि घट्टिता॥ २७.७५ ॥	<br><br>
अवष्टब्धावथ क्षिप्त्वा पादौ शंकरपाणिना॥	<br>
विपर्यस्तालका वेगाद्गन्तुमैच्छत शैलजा॥ २७.७६ ॥	<br><br>
तस्यां व्रजन्त्यां कोपेन पुनराह पुरांतकः॥	<br>
सत्यं सर्वैरवयवैः सुतेति सदृशी पितुः॥ २७.७७ ॥	<br><br>
हिमाचलस्य श्रृंगैस्तैर्मेघमालाकुलैर्मनः॥	<br>
तथा दुरवागाह्योऽसौ हृदयेभ्यस्तवाशयः॥ २७.७८ ॥	<br><br>
काठिन्यं कष्टमस्मिंस्ते वनेभ्यो बहुधा गतम्॥	<br>
कुटिलत्वं नदीभ्यस्ते दुःसेव्यत्वं हिमादपि॥ २७.७९ ॥	<br><br>
संक्रांतं सर्वमेवैतत्तव देवी हिमाचलात्॥	<br>
इत्युक्ता सा पुनः प्राह गिरिशं सैलजा तदा॥ २७.८० ॥	<br><br>
कोपकंपितधूम्रास्या प्रस्फुरद्दशनच्छदा॥	<br>
मा शर्वात्मोपमानेन निंद त्वं गुणिनो जनान्॥ २७.८१ ॥	<br><br>
तवापि दुष्टसंपर्कात्संक्रांतं सर्वमेवहि॥	<br>
व्यालेभ्योऽनेकजिह्वत्वं भस्मनः स्नेहवन्ध्यता॥ २७.८२ ॥	<br><br>
हृत्कालुष्यं शशांकात्ते दुर्बोधत्वं वृषादपि॥	<br>
अथवा बहुनोक्तेन अलं वाचा श्रमेण मे॥ २७.८३ ॥	<br><br>
श्मशानवास आसीस्त्वं नग्नत्वान्न तव त्रपा॥	<br>
निर्घृणत्वं कपालित्वादेवं कः शक्नुयात्तवं॥ २७.८४ ॥	<br><br>
इति श्रीस्कांदे महापुराण एकाशी तिसाहस्र्यां संहितायां प्रथमे माहेश्वरखण्डे कौमारिकाखण्डे कुमारेश्वरमाहात्म्ये पार्वतीप्रकोपवर्णनंनाम सप्तविंशोऽध्यायः॥ २७ ॥ छ ॥	<br><br>
</span>
