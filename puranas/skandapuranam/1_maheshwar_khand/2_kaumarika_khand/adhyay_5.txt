<span style="font-size: 14pt; line-height: 200%"><b>॥ नारद उवाच॥	<br></b>
ततोऽहं धर्मवर्माणं प्रोच्य तिष्ठेद्धनं त्वयि॥	<br>
कृत्यकाले ग्रहीष्यामीत्यागमं रैवतं गिरिम्॥ ५.१ ॥	<br>
आसं प्रमुदितश्चाहं पश्यंस्तं गिरिसत्तमम्॥	<br>
आह्वयानं नरान्साधून्भूमेर्भुजमिवोच्छ्रितम्॥ ५.२ ॥	<br>
यस्मिन्नानाविधा वृक्षाः प्रकाशंते समंततः॥	<br>
साधुं गृहपतिं प्राप्य पुत्रभार्यादयो यथा॥ ५.३ ॥	<br>
मुदिता यत्र संतृप्ता वाशंते कोकिलादयः॥	<br>
सद्गुरोर्ज्ञानसंपन्ना यथा शिष्यगणा भुवि॥ ५.४ ॥	<br>
यत्र तप्त्वा तपो मर्त्या यथेप्सितमवाप्नुयुः॥	<br>
श्रीमहादेवमासाद्य भक्तो यद्वन्मनोरथम्॥ ५.५ ॥	<br>
तस्याहं च गिरेः पार्थ समासाद्य महाशिलाम्॥	<br>
शीतसौरभ्यमंदेन प्रीणीतोऽचिंतयं हृदि॥ ५.६ ॥	<br>
तावन्मया स्थानमाप्तं यदतीव सुदुर्लभम्॥	<br>
इदानीं ब्राह्मणार्थेऽहं कुर्वे तावदुपक्रमम्॥ ५.७ ॥	<br>
ब्राह्मणाश्च विलोक्य मे ये हि पात्रतमा मताः॥	<br>
तथा हि चात्र श्रूयंते वचांसि श्रुतिवादिनाम्॥ ५.८ ॥	<br>
न जलोत्तरणे शक्ता यद्वन्नौः कर्णवर्जिता॥	<br>
तद्वच्छ्रेष्ठोऽप्यनाचारो विप्रो नोद्धरणक्षमः॥ ५.९ ॥	<br>
ब्राह्मणो ह्यनधीयानस्तृणाग्निरिव शाम्यति॥	<br>
तस्मै हव्यं न दातव्यं न हि भस्मनि हूयते॥ ५.१० ॥	<br>
दानपात्रमतिक्रम्य यदपात्रे प्रदीयते॥	<br>
तद्दत्तं गामतिक्रम्य गर्दभस्य गवाह्निकम्॥ ५.११ ॥	<br>
ऊषरे वापितं बीजं भिन्नभांडे च गोदुहम्॥	<br>
भस्मनीव हुतं हव्यं मूर्खे दानमशाश्वतम्॥ ५.१२ ॥	<br>
विधिहीने तथाऽपात्रे यो ददाति प्रतिग्रहम्॥	<br>
न केवलं हि तद्याति शेषं पुण्यं प्रणश्यति॥ ५.१३ ॥	<br>
भूराप्ता गौस्तथा भोगाः सुवर्णं देहमेव च॥	<br>
अश्वश्चक्षुस्तथा वासो घृतं तेजस्तिलाः प्रजाः॥ ५.१४ ॥	<br>
घ्नंति तस्मादविद्वांस्तु बिभियाच्च प्रतिग्रहात्॥	<br>
स्वल्पक केनाप्यविद्वांस्तु पंके गौरिव सीदति॥ ५.१५ ॥	<br>
तस्माद्ये गूढतपसो गूढस्वाध्यायसाधकाः॥	<br>
स्वदारनिरताः शांतास्तेषु दत्तं सदाऽक्षयम्॥ ५.१६ ॥	<br>
देशे काल उपायेन द्रव्यं श्रद्धासमन्वितम्॥	<br>
पात्रे प्रदीयते यत्तत्सकलं धर्मलक्षणम्॥ ५.१७ ॥	<br>
न विद्यया केवलया तपसा वापि पात्रता॥	<br>
यत्र वृत्तिमिमे चोभे तद्वि पात्रं प्रचक्षते॥ ५.१८ ॥	<br>
तेषां त्रयाणां मध्ये च विद्या मुख्यो महागुणः॥	<br>
विद्यां विनांधवद्विप्राश्चक्षुष्मंतो हि ते मताः॥ ५.१९ ॥	<br>
तस्माच्चक्षुष्मतो विद्वान्देशे देशे परीक्षयेत्॥	<br>
प्रश्रान्ये मम वक्ष्यंति तेभ्यो दास्याम्यहं ततः॥ ५.२० ॥	<br>
इति संचिंत्य मनसा तस्माद्देशात्समुत्थितः॥	<br>
आश्रमेषु महर्षीणां विचराम्यस्मि फाल्गुन॥ ५.२१ ॥	<br>
इमाञ्छ्लोकान्गायमानः प्रश्ररूपाञ्छृणुष्व तान्॥	<br>
मातृकां को विजानाति कतिधा कीदृशाक्षराम्॥ ५.२२ ॥	<br>
पंचपंचाद्भुतं गेहं को विजानाति वा द्विजः॥	<br>
बहुरूपां स्त्रियं कर्तुमेकरूपां च वेत्ति कः॥ ५.२३ ॥	<br>
को वा चित्रकथाबंधं वेत्ति संसारगोचरः॥	<br>
को वार्णवमहाग्राहं वेत्ति विद्यापरायणः॥ ५.२४ ॥	<br>
को वाष्टविधं ब्राह्मण्यं वेत्ति ब्राह्मणसत्तमः॥	<br>
युगानां च चतुर्णां वा को मूलदिवसान्वदेत्॥ ५.२५ ॥	<br>
चतुर्दशमनूनां वा मूलवासरं वेत्ति कः॥	<br>
कस्मिंश्चैव दिने प्राप पूर्वं वा भास्करो रथम्॥ ५.२६ ॥	<br>
उद्वेजयति भूतानि कृष्णाहिरिव वेत्ति कः॥	<br>
को वास्मिन्घोरसंसारे दक्षदक्षतमो भवेत्॥ ५.२७ ॥	<br>
पंथानावपि द्वौ कश्चिद्वेत्ति वक्ति च ब्राह्मणः॥	<br>
इति मे द्वादश प्रश्रान्ये विदुर्ब्राह्मणोत्तमाः॥ ५.२८ ॥	<br>
ते मे पूज्यतमास्तेषामहामाराधकश्चिरम्॥	<br>
इत्यहं गायमानो वै भ्रमितः सकलां महीम्॥ ५.२९ ॥	<br>
ते चाहुर्दुःखदाः ख्याताः प्रश्रास्ते कुर्महे नमः॥	<br>
इत्यहं सकलां पृथ्वीं विचिंत्यालब्धब्राह्मणः॥ ५.३० ॥	<br>
हिमाद्रिशिखरासीनो भूयश्चिंतामवाप्तवान्॥	<br>
सर्वे विलोकिता विप्राः किमतः कर्तुमुत्सहे॥ ५.३१ ॥	<br>
ततो मे चिंतयानस्य पुनर्जाता मतिस्त्वियम्॥	<br>
अद्यापि न गतश्चाहं कलापग्राममुत्तमम्॥ ५.३२ ॥	<br>
यस्मिन्विप्राः संवसंति मूर्तानीव तपांसि च॥	<br>
चतुराशीतिसाहस्राः श्रुताध्ययनशालिनः॥ ५.३३ ॥	<br>
स्थाने तस्मिन्गमिष्यामीत्युक्त्वाहं चलितस्तदा॥	<br>
खेचरो हिममाक्रम्य परं पारं गतस्ततः॥ ५.३४ ॥	<br>
अद्राक्षं पुण्यभूमिस्थं ग्रामरत्नमहं महत्॥	<br>
शतयोजनविस्तीर्णं नानावृक्षसमाकुलम्॥ ५.३५ ॥	<br>
यत्र पुण्यवतां संति शतशः प्रवराश्रमाः॥	<br>
सर्वेषामपि जीवानां यत्रान्योन्यं न दुष्टता॥ ५.३६ ॥	<br>
यज्ञभाजां मुनीनां यदुपकारकरं सदा॥	<br>
सतां धर्मवतां यद्वदुपकारो न शाम्यति॥ ५.३७ ॥	<br>
मुनीनां यत्र परमं स्थानं चाप्यविनाशकृत्॥	<br>
स्वाहास्वधावषट्कार हन्तकारो न नश्यति॥ ५.३८ ॥	<br>
यत्र कृतयुगस्तार्थं बीजं पार्थावशिष्यते॥	<br>
सूर्यस्य सोमवंशस्य ब्राह्मणानां तथैव च॥ ५.३९ ॥	<br>
स्थानकं तत्समासाद्य प्रविष्टोऽहं द्विजाश्रमान्॥	<br>
तत्र ते विविधान्वादान्विवदंते द्विजोत्तमाः॥ ५.४० ॥	<br>
परस्परं चिंतयाना वेदा मूर्तिधरा यथा॥	<br>
तत्र मेधाविनः केचिदर्थमन्यैः प्रपूरितम्॥ ५.४१ ॥	<br>
विचिक्षिपुर्महात्मानो नभोगतमिवामिषम्॥	<br>
तत्राऽहं करमुद्यम्य प्रावोचं पूर्यतां द्विजाः॥ ५.४२ ॥	<br>
काकारावैः किमतैर्वो यद्यस्ति ज्ञानशालिता॥	<br>
व्याकुरुध्वं ततः प्रश्रान्मम दुर्विषहान्बहून्॥ ५.४३ ॥	<br>
<b>॥ब्राह्मणा ऊचुः॥	<br></b>
वद ब्राह्मण प्रश्रान्स्वाञ्छ्रुत्वाऽऽधास्यामहे वयम्॥	<br>
परमो ह्येष नो लाभः प्रश्नान्पृच्छति यद्भवान्॥ ५.४४ ॥	<br>
अहं पूर्विकया ते वै न्यषेधंत परस्परम्॥	<br>
अहं पूर्वमहं पूर्वमिति वीरा यथा रणे॥ ५.४५ ॥	<br>
ततस्तानब्रवं प्रश्रानहं द्वादश पूर्वकान्॥	<br>
श्रुत्वा ते मामवोचंत लीलायंतो मुनीश्वराः॥ ५.४६ ॥	<br>
किं ते द्विज बालप्रश्नैरमीभिः स्वल्पकैरपि॥	<br>
अस्माकं यन्निहीनं त्वं मन्यसे स ब्रवीत्वमून्॥ ५.४७ ॥	<br>
ततोतिविस्मितश्चाहं मन्यमानः कृतार्थताम्॥	<br>
तेषां निहीनं संचिंत्य प्रावोचं प्रब्रवीत्वयम्॥ ५.४८ ॥	<br>
ततः सुतनुनामा स बालोऽबालोऽभ्युवाच माम्॥	<br>
मम मंदायते वाणी प्रश्नैः स्वल्पैस्तव द्विज॥	<br>
तथापि वच्मि मां यस्मान्निहीनं मन्यते भवान्॥ ५.४९ ॥	<br>
<b>॥सुतनुरुवाच॥	<br></b>
अक्षरास्तु द्विपंचाशन्मातृकायाः प्रकीर्तिताः॥ ५.५० ॥	<br>
ॐकारः प्रथमस्तत्र चतुर्दश स्वरास्तथा॥	<br>
स्पर्शाश्चैव त्रयस्त्रिंशदनुस्वारस्तथैव च॥ ५.५१ ॥	<br>
विसर्ज्जनीयश्च परो जिह्वामूलीय एव च॥	<br>
उपध्मानीय एवापि द्विपंचाशदमी स्मृताः॥ ५.५२ ॥	<br>
इति ते कथिता संख्या अर्थं चैषां श्रृणु द्विज॥	<br>
अस्मिन्नर्थे चेतिहासं तव वक्ष्यामि यः पुरा॥ ५.५३ ॥	<br>
मिथिलायां प्रवृत्तोऽभूद्ब्राह्मणस्य निवेशने॥	<br>
मिथिलायां पुरा पुर्यां ब्राह्मणः कौथुमाभिधः॥ ५.५४ ॥	<br>
येन विद्याः प्रपठिता वर्तंते भुवि या द्विज॥	<br>
एकत्रिंशत्सहस्राणि वर्षाणां स कृतादरः॥ ५.५५ ॥	<br>
क्षणमप्यनवच्छिन्नं पठित्वा गेहवानभूत्॥	<br>
ततः केनापि कालेन कौथुमस्याभवत्सुतः॥ ५.५६ ॥	<br>
जडवद्वर्त्तमानः स मातृकां प्रत्यपद्यत॥	<br>
पठित्वा मातृकामन्यन्नाध्येति स कथंचन॥ ५.५७ ॥	<br>
ततः पिता खिन्नरूपी जडं तं समभाषत॥	<br>
अधीष्व पुत्रकाधीष्व तव दास्यामि मोदकान्॥ ५.५८ ॥	<br>
अथान्यस्मै प्रदास्यामि कर्णावुत्पाटयामि ते॥ ५.५९ ॥	<br>
<b>॥पुत्र उवाच॥	<br></b>
तात किं मोदकार्थाय पठ्यते लोभहेतवे॥	<br>
पठनंनाम यत्पुंसां परामार्थं हि तत्स्मृतम्॥ ५.६० ॥	<br>
<b>॥कौथुम उवाच॥	<br></b>
एवं ते वदमानस्य आयुर्भवतु ब्रह्मणः॥	<br>
साध्वी बुद्धिरियं तेऽस्तु कुतो नाध्येष्यतः परम्॥ ५.६१ ॥	<br>
<b>॥पुत्र उवाच॥	<br></b>
तात सर्वं परिज्ञेयं ज्ञानमत्रैव वै यतः॥	<br>
ततः परं कंठशोषः किमर्थं क्रियते वद॥ ५.६२ ॥	<br>
<b>॥पितोवाच॥	<br></b>
विचित्रं भाषसे बाल ज्ञातोऽत्रार्थश्च कस्त्वया॥	<br>
ब्रूहि ब्रूहि पुनर्वत्स श्रोतुमिच्छामि ते गिरम्॥ ५.६३ ॥	<br>
<b>॥पुत्र उवाच॥	<br></b>
एकत्रिंशत्सहस्राणि पठित्वापि त्वया पितः॥	<br>
नानातर्कान्भ्रांतिरेव संधिता मनसि स्वके॥ ५.६४ ॥	<br>
अयमयं चायमिति धर्मो यो दर्शनोदितः॥	<br>
तेषु वातायते चेतस्तव तन्नाशयामि ते॥ ५.६५ ॥	<br>
उपदेशं पठस्येव नैवार्थज्ञोऽसि तत्त्वतः॥	<br>
पाठमात्रा हि ये विप्रा द्विपदाः पशवो हि ते॥ ५.६६ ॥	<br>
तत्ते ब्रवीमि तद्वाक्यं मोहमार्तंडमद्भुतम्॥ ५.६७ ॥	<br>
अकारः कथितो ब्रह्मा उकारो विष्णुरुच्यते॥	<br>
मकारश्च स्मृतो रुद्रस्त्रयश्चैते गुणाः स्मृताः॥ ५.६८ ॥	<br>
अर्धमात्रा च या मूर्ध्नि परमः स सदाशिवः॥	<br>
एवमोंकारमाहात्म्यं श्रुतिरेषा सनातनी॥ ५.६९ ॥	<br>
ॐकारस्य च माहात्म्यं याथात्म्येन न शक्यते॥	<br>
वर्षाणामयुतेनापि ग्रंथकोटिभिरेव वा॥ ५.७० ॥	<br>
पुनर्यत्सारसर्वस्वं प्रोक्तं तच्छ्रूयतां परम्॥	<br>
अःकारांता अकाराद्या मनवस्ते चतुर्दश॥ ५.७१ ॥	<br>
स्वायंभुवश्च स्वारोचिरौत्तमो रैवतस्तथा॥	<br>
तामसश्चाक्षुषः षष्ठस्तथा वैवस्वतोऽधुना॥ ५.७२ ॥	<br>
सावर्णिर्ब्रह्मसावर्णी रुद्रसावर्णिरेव च॥	<br>
दक्षसावर्णिरेवापि धर्मसावर्णिरेव च॥ ५.७३ ॥	<br>
रौच्यो भौत्यस्तथा चापि मनवोऽमी चतुर्दश॥	<br>
श्वेतः पांडुस्तथा रक्तस्ताम्रः पीतश्च कापिलः॥ ५.७४ ॥	<br>
कृष्णः श्यामस्तथा धूम्रः सुपिशंगः पिशंगकः॥	<br>
त्रिवर्णः शबलो वर्णैः कर्कंधुर इति क्रमात्॥ ५.७५ ॥	<br>
वैवस्वतः क्षकारश्च तात कृष्णः प्रदृश्यते॥	<br>
ककाराद्य हकारांतास्त्रयस्त्रिंशच्च देवताः॥ ५.७६ ॥	<br>
ककाराद्याष्ठकारांता आदित्या द्वादश स्मृताः॥	<br>
धाता मित्रोऽर्यमा शक्रो वरुणाश्चांशुरेव च॥ ५.७७ ॥	<br>
भगो विवस्वान्पूषा च सविता दशमस्तथा॥	<br>
एकादशस्तथा त्वष्टा विष्णुर्द्वादश उच्यते॥ ५.७८ ॥	<br>
जघन्यजः स सर्वेषामादित्यानां गुणाधिकः॥	<br>
डकाराद्या बकारांता रुद्राश्चैकादशैव तु॥ ५.७९ ॥	<br>
कपाली पिंगलो भीमो विरुपाक्षो विलोहितः॥	<br>
अजकः शासनः शास्ता शंभुश्चण्डो भवस्तथा॥ ५.८० ॥	<br>
भकाराद्याः षकारांता अष्टौ हि वसवो मताः॥	<br>
ध्रुवो घोरश्च सोमश्च आपश्चैव नलोऽनिलः॥ ५.८१ ॥	<br>
प्रत्यूषश्च प्रभासश्च अष्टौ ते वसवः स्मृताः॥	<br>
सौ हश्चेत्यश्विनौ ख्यातौ त्रयस्त्रिंशदिमे स्मृताः॥ ५.८२ ॥	<br>
अनुस्वारो विसर्गश्च जिह्वामूलीय एव च॥	<br>
उपध्मानीय इत्येते जरायुजास्तथांडजाः॥ ५.८३ ॥	<br>
स्वेदजाश्चोद्भिजाश्चेति तत जीवाः प्रकीर्तिताः॥	<br>
भावार्थः कथितश्चायं तत्त्वार्थं श्रृणु सांप्रतम्॥ ५.८४ ॥	<br>
ये पुमांसस्त्वमून्देवान्समाश्रित्य क्रियापराः॥	<br>
अर्धमात्रात्मके नित्ये पदे लीनास्त एव हि॥ ५.८५ ॥	<br>
चतुर्णां जीवयोनीनां तदैव परिमुच्यते॥	<br>
यदाभून्मनसा वाचा कर्मणा च यजेत्सुरान्॥ ५.८६ ॥	<br>
यस्मिञ्छास्त्रे त्वमी देवा मानिता नैव पापिभिः॥	<br>
तच्छास्त्रं हि न मंतव्यं यदि ब्रह्मा स्वयं वदेत्॥ ५.८७ ॥	<br>
अमी च देवाः सर्वत्र श्रौते मार्गे प्रतिष्ठिताः॥	<br>
पाषण्डशास्त्रे सर्वत्र निषिद्धाः पापकर्मभिः॥ ५.८८ ॥	<br>
तदमून्ये व्यतिक्रम्य तपो दानमथो जपम्॥	<br>
प्रकुर्वंति दुरात्मानो वेपते मरुतः पथि॥ ५.८९ ॥	<br>
अहो मोहस्य माहात्म्यं पश्यताविजितात्मनाम्॥	<br>
पठंति मातृकां पापा मन्यंते न सुरानिह॥ ५.९० ॥	<br>
<b>॥सुतनुरुवाच॥	<br></b>
इति तस्य वचः श्रुत्वा पिताभूदतिविस्मितः॥	<br>
पप्रच्छ च बहून्प्रश्रान्सोप्यवादीत्तथातथा॥ ५.९१ ॥	<br>
मयापि तव प्रोक्तोऽयं मातृकाप्रश्र उत्तमः॥	<br>
द्वितीयं श्रृणु तं प्रश्नं पंचपंचाद्भुतं गृहम्॥ ५.९२ ॥	<br>
पंचभूतानि पञ्चैव कर्मज्ञानेंद्रियाणि च॥	<br>
पंच पंचापि विषया मनोबुद्ध्यहमेव च॥ ५.९३ ॥	<br>
प्रकृतिः पुरुषश्चैव पञ्चविंशः सदाशिवः॥	<br>
पञ्चपञ्चभिरेततैस्तु निष्पन्नं गृहमुच्यते॥ ५.९४ ॥	<br>
देहमेतदिदं वेद तत्त्वतो यात्यसौ शिवम्॥	<br>
बहुरूपां स्त्रियं प्राहुर्बुद्धिं वेदांतवादिनः॥ ५.९५ ॥	<br>
सा हि नानार्थभजनान्नानारूपं प्रपद्यते॥	<br>
धर्मस्यैकस्य संयोगाद्बहुधाप्येकिकैव सा॥ ५.९६ ॥	<br>
इति यो वेदे तत्त्वार्थं नासौ नरकमाप्नुयात्॥	<br>
मुनिभिर्यश्च न प्रोक्तं यन्न मन्येत दैवतान्॥ ५.९७ ॥	<br>
वचनं तद्बुधाः प्रहुर्बंधं चित्रकथं त्विति॥	<br>
यच्च कामान्वितं वाक्यं पंचमं वाप्यतः श्रुणु॥ ५.९८ ॥	<br>
एको लोभो महान्ग्राहो लोभात्पापं प्रवर्तते॥	<br>
लोभात्क्रोधः प्रभवति लोभात्कामः प्रवर्तते॥ ५.९९ ॥	<br>
लोभान्मोहश्च माया च मानः स्तम्भः परेष्सुता॥	<br>
अविद्याऽप्रज्ञता चैव सर्वं लोभात्प्रवर्तते॥ ५.१०० ॥	<br>
हरणं परवित्तानां परदाराभिमर्शनम्॥	<br>
साहसानां च सर्वेषामकार्याणआं क्रियास्तथा॥ ५.१०१ ॥	<br>
स लोभः सह मोहेन विजेतव्यो जितात्मना॥	<br>
दम्भो द्रोहश्च निंदा च पैशुन्यं मत्सरस्तथा॥ ५.१०२ ॥	<br>
भवन्त्येतानि सर्वाणि लुब्धानामकृतात्मनाम्॥	<br>
सुमहां त्यपि सास्त्राणि धारयंति बहुश्रुताः॥ ५.१०३ ॥	<br>
छेत्तारः संशयानां च लोभग्रस्ता व्रजंत्यधः॥	<br>
लोभक्रोधप्रसक्ताश्च शिष्टाचारबहिष्कृताः॥ ५.१०४ ॥	<br>
अन्तःक्षुरा वाङ्मधुराः कूपाश्धन्नास्तृणौरिव॥	<br>
कुर्वते ये बहून्मार्गांस्तांस्तान्हेतुबलन्विताः॥ ५.१०५ ॥	<br>
सर्वमार्गं विलुंमपंति लोभाज्जातिषु निष्ठुराः॥	<br>
धर्मावतंसकाः क्षुद्रा मुष्णंति ध्वजिनो जगत्॥ ५.१०६ ॥	<br>
एतेऽतिपापिनो ज्ञेया नित्यं लोभसमन्विताः॥	<br>
जनको युवनाश्वश्च वृषादर्भिः प्रसेनजित्॥ ५.१०७ ॥	<br>
लोभक्षयाद्दिवं प्राप्तास्तथैवान्ये जनाधिपाः॥	<br>
तस्मात्त्यजंति ये लोभं तेऽतिक्रामंति सागरम्॥ ५.१०८ ॥	<br>
संसाराख्यमतोऽनये ये ग्राहग्रस्ता न संशयः॥	<br>
अथ ब्राह्मणभेदांस्त्वमष्टो विप्रावधारय॥ ५.१०९ ॥	<br>
मात्रश्च ब्राह्मणश्चैव श्रोत्रियश्च ततः परम्॥	<br>
अनूचानस्तथा भ्रूण ऋषिकल्प ऋषिर्मुनिः॥ ५.११० ॥	<br>
एते ह्यष्टौ समुद्दिष्टा ब्राह्मणाः प्रथमं श्रुतौ॥	<br>
तेषां परः परः श्रेष्ठो विद्यावृत्तविशेषतः॥ ५.१११ ॥	<br>
ब्राह्मणानां कुले जातो जातिमात्रो यदा भवेत्॥	<br>
अनुपेतः क्रियाहीनो मात्र इत्यभिधीयते॥ ५.११२ ॥	<br>
एकोद्देश्यमतिक्रम्य वेदस्याचारवानृजुः॥	<br>
स ब्राह्मण इति प्रोक्तो निभृतः सत्यवाग्घृणी॥ ५.११३ ॥	<br>
एकां शाखां सकल्पां च षड्भिरंगैरधीत्य च॥	<br>
षट्कर्मनिरतो विप्रः श्रोत्रियोनाम धर्मवित्॥ ५.११४ ॥	<br>
वेदवेदांगतत्त्वज्ञः शुद्धात्मा पापवर्जितः॥	<br>
श्रेष्ठः श्रोत्रियवान्प्राज्ञः सोऽनूचान इति स्मृतः॥ ५.११५ ॥	<br>
अनूचानगुणोपेतो यज्ञस्वाध्याययंत्रितः॥	<br>
भ्रूण इत्युच्यते शिष्टैः शेषभोजी जितेंद्रियः॥ ५.११६ ॥	<br>
वैदिकं लौकिकं चैव सर्वज्ञानमवाप्य यः॥	<br>
आश्रमस्थो वशी नित्यमृषिकल्प इति स्मृतः॥ ५.११७ ॥	<br>
ऊर्ध्वरेता भवत्यग्र्यो नियताशी नसंश यी॥	<br>
शापानुग्रहयोः शक्तः सत्यसंधो भवेदृषिः॥ ५.११८ ॥	<br>
निवृत्तः सर्वतत्त्वज्ञः कामक्रोधविवर्जितः॥	<br>
ध्यानस्थानिष्क्रियो दांतस्तुल्यमृत्कांचनो मुनिः॥ ५.११९ ॥	<br>
एवमन्वयविद्याभ्यां वृत्तेन च समुच्छ्रिताः॥	<br>
त्रिशुक्लानाम विप्रेंद्राः पूज्यन्ते सवनादिषु॥ ५.१२० ॥	<br>
इत्येवंविधविप्रत्वमुक्तं श्रृणु युगादयः॥	<br>
नवमी कार्तिके शुक्ला कृतादिः परिकीर्तिता॥ ५.१२१ ॥	<br>
वैशाखस्य तृतीया या शुक्ला त्रेतादिरुच्यते॥	<br>
माघे पञ्चदशीनाम द्वापरादिः स्मृता बुधैः॥ ५.१२२ ॥	<br>
त्रयोदशी नभस्ये च कृष्णा सा हि कलेः स्मृता॥	<br>
युगादयः स्मृता ह्येता दत्तस्याक्षयकारकाः॥ ५.१२३ ॥	<br>
एताश्चतस्रस्तिथयो युगाद्या दत्तं हुतं चाक्षयमाशु विद्यात्॥	<br>
युगेयुगे वर्षशतेन दानं युगादिकाले दिवसेन तत्फलम्॥ ५.१२४ ॥	<br>
युगाद्याः कथिता ह्येता मन्वाद्याः श्रृणु सांप्रतम्॥	<br>
अश्वयुक्छुक्लनवमी द्वादशी कार्तिके तथा॥ ५.१२५ ॥	<br>
तृतीया चैत्रमासस्य तथा भाद्रपदस्य च॥	<br>
फाल्गुनस्य त्वमावास्या पौषस्यैकादशी तथा॥ ५.१२६ ॥	<br>
आषाढस्यापि दशमी माघमासस्य सप्तमी॥	<br>
श्रावणस्याष्टमी कृष्णा तथाषाढी च पूर्णिमा॥ ५.१२७ ॥	<br>
कार्तिकी फाल्गुनी चैत्री ज्येष्ठे पञ्चदशी सिता॥	<br>
मन्वंतरादयश्चैता दत्तस्याक्षयकारकाः॥ ५.१२८ ॥	<br>
<sup id="cite_ref-1" class="reference"><a href="#cite_note-1">[१]</a></sup>यस्यां तिथौ रथं पूर्वं प्राप देवो दिवाकरः॥	<br>
सा तिथिः कथिता विप्रैर्माघे या रथसप्तमी॥ ५.१२९ ॥<br>
तस्यां दत्तं हुतं चेष्टं सर्वमेवाक्षयं मतम्॥	<br>
सर्वदारिद्र्यशमनं भास्करप्रीतये मतम्॥ ५.१३० ॥	<br>
नित्योद्वेजकमाहुर्यं बुधास्तं श्रृणु तत्त्वतः॥	<br>
यश्च याचनिको नित्यं न स स्वर्गस्य भाजनम्॥ ५.१३१ ॥	<br>
उद्वेजयति भूतानि यथा चौरास्तथैव सः॥	<br>
नरकं याति पापात्मा नित्योद्वेगकरस्त्वसौ॥ ५.१३२ ॥	<br>
इहोपपत्तिर्मम केन कर्मणा क्व च प्रयातव्यमितो मयेति॥	<br>
विचार्य चैवं प्रतिकारकारी बुधैः स चोक्तो द्विज दक्षदक्षः॥ ५.१३३ ॥	<br>
मासैरष्टभिरह्ना च पूर्वेण वयसायुषा॥	<br>
तत्कर्म पुरुषः कुर्याद्येनांते सुखमेधते॥ ५.१३४ ॥	<br>
अर्चिर्धूमश्च मार्गौ द्वावाहुर्वेदांतवादिनः॥	<br>
अर्चिषा याति मोक्षं च धूमेनावर्तते पुनः॥ ५.१३५ ॥	<br>
यज्ञैरासाद्यते धूमो नैष्कर्म्येणार्चिराप्यते॥	<br>
एतयोरपरो मार्गः पाखंड इति कीर्त्यते॥ ५.१३६ ॥	<br>
यो देवान्मन्यते नैव धर्मांश्च मनुसूचितान्॥	<br>
नैतौ स याति पंथानौ तत्त्वार्थोऽयं निरूपितः॥ ५.१३७ ॥	<br>
इते ते कीर्तिताः प्रश्राः शक्त्या ब्राह्मणसत्तम॥	<br>
साधु वाऽसाधु वा ब्रूही ख्यापयात्मानमेव च॥ ५.१३८ ॥	<br>
इति श्रीस्कांदे महापुराण एकाशीतिसाहस्र्यां संहितायां प्रथमे माहेश्वरखण्डे कलापग्रामवासिसुतनुब्राह्मणेन नारदप्रश्नोत्तरकथनंनाम पंचमोऽध्यायः॥ ५ ॥ छ ॥	<br>
</span>
