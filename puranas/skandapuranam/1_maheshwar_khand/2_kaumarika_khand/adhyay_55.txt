<span style="font-size: 14pt; line-height: 200%">॥ सूत उवाच ॥ ॥ <br>
इति बाभ्रव्यवचनमाकर्ण्य कुरुनन्दनः ॥ <br>
प्राणमन्नारदं भक्त्या विस्मितः पुलकान्वितः ॥ १ ॥ <br>
प्रशस्य च चिरं कालं पुनर्नारदमब्रवीत् ॥ २ ॥ <br>
गुप्तक्षेत्रस्य माहात्म्यं शृण्वानस्त्वन्मुखान्मुने ॥ <br>
तृप्तिं नैवाधिगच्छामि भूयस्तद्वक्तुमर्हसि ॥ ३ ॥ <br>
॥ नारद उवाच ॥ ॥ <br>
महालिंगस्य वक्ष्यामि महिमानं कुरूद्वह ॥ <br>
गौतमेश्वर लिंगस्य सावधानः शृणुष्व तत् ॥ ४ ॥ <br>
अक्षपादो महायोगी गौतमाख्योऽभवन्मुनिः ॥ <br>
गोदावरीसमानेता अहल्यायाः पतिः प्रभुः ॥ ५ ॥ <br>
गुप्त क्षेत्रस्य माहात्म्यं स च ज्ञात्वा महोत्तमम् ॥ <br>
योगसंसाधनं कुर्वन्नत्र तेपे तपो महत् ॥ ६ ॥ <br>
योगसिद्धिं ततः प्राप्य गौतमेन महात्मना ॥ <br>
अत्र संस्थापितं लिंगं गौतमेश्वरसंज्ञया ॥ ७ ॥ <br>
संस्नाप्यैतन्महालिंगं चन्दनेन विलिप्य च ॥ <br>
संपूज्य पुष्पैर्विविधैर्गुग्गुलं दाहयेत्पुरः ॥ <br>
सर्वपापविनिर्मुक्तो रुद्रलोके महीयते ॥ ८ ॥ <br>
॥ अर्जुन उवाच ॥ ॥ <br>
योगस्वरूपमिच्छामि श्रोतुं नारद तत्त्वतः ॥ <br>
योगं सर्वे प्रशंसंति यतः सर्वोत्तमोत्तमम् ॥ ॥ ९ ॥ <br>
॥ नारद उवाच ॥ ॥ <br>
समासात्तव वक्ष्यामि योगतत्त्वं कुरूद्वह ॥ <br>
श्रवणादपि नैर्मल्यं यस्य स्यात्सेवनात्किमु ॥ 1.2.55.१० ॥ <br>
चित्तवृत्तिनिरोधाख्यं योगतत्त्वं प्रकीर्त्यते॥ <br>
तदष्टांगप्रकारेण साधयंतीह योगिनः॥११॥ <br>
यमश्च नियमश्चैव प्राणायामस्तृतीयकः॥ <br>
प्रत्याहारो धारणा च ध्येयं ध्यानं च सप्तमम् ॥ १२ ॥ <br>
समाधिरिति चाष्टांगो योगः संपरिकीर्तितः ॥ <br>
प्रत्येकं लक्षणं तेषामष्टानां शृणु पांडव ॥ ॥ १३ ॥ <br>
अनुक्रमान्नरो येषां साधनाद्योगमश्नुते ॥ <br>
अहिंसा सत्यमस्तेयं ब्रह्मचर्यापरिग्रहौ ॥१४॥ <br>
एते पंच यमाः प्रोक्ताः शृण्वेषामपि लक्षणम् ॥ <br>
आत्मवत्सर्वभूतेषु यो हिताय प्रवर्तते ॥ १५ ॥ <br>
अहिंसैषा समाख्याता वेदसंविहिता च या ॥ <br>
दृष्टं श्रुतं चानुमितं स्वानुभूतं यथार्थतः ॥ १६ ॥ <br>
कथनं सत्यमित्युक्तं परपीडाविवर्जितम् ॥ <br>
अनादानं परस्वानामापद्यपि कथंचन ॥ १७ ॥ <br>
मनसा कर्मणा वाचा तदस्तेयं प्रकीर्तितम् ॥ <br>
अमैथुनं यतीनां च मनोवाक्कायकर्मभिः ॥ १८ ॥ <br>
ऋतौ स्वदारगमनं गेहिनां ब्रह्मचर्यता ॥ <br>
यतीनां सर्वसंन्यासो मनोवाक्कायकर्मणा ॥ १९ ॥ <br>
गृहस्थानां च मनसा स्मृत एषोऽपरिग्रहः ॥ <br>
एते यमास्तव प्रोक्ताः पंचैव नियमाञ्छृणु ॥1.2.55.२०॥ <br>
शौचं तुष्टिस्तपश्चैव जपो भक्तिर्गुरोस्तथा ॥ <br>
एतेषामपि पंचानां पृथक्संशृणु लक्षणम् ॥ २१ ॥ <br>
बाह्यमाभ्यतरं चैव द्विविधं शौचमुच्यते ॥ <br>
बाह्यं तु मृज्जलैः प्रोक्तमांतरं शुद्धमानसम् ॥ २२ ॥ <br>
न्यायेनागतया वृत्त्या भिक्षया वार्तयापि च ॥ <br>
संतोषो यस्य सततं सा तुष्टिरिति चोच्यते ॥ २३ ॥ <br>
चांद्रायणादीनि पुनस्तपांसि विहितानि च ॥ <br>
आहारलाघवपरः कुर्यात्तत्तप उच्यते ॥ २४ ॥ <br>
स्वाध्यायस्तु जपः प्रोक्तः प्रणवाभ्यसनादिकः ॥ <br>
शिवे ज्ञाने गुरौ भक्तिर्गुरुभक्तिरिति स्मृता ॥ ॥ २५ ॥ <br>
एवं संसाध्य नियमान्संयमांश्च विचक्षणः ॥ <br>
प्राणायामाय संदध्यान्नान्यथा योगसाधकः ॥ २६ ॥ <br>
यतोऽशुचिशरीरस्य वायुकोपो महान्भवेत् ॥ <br>
वायुकोपात्कुष्ठता च जडत्वादीनुपाश्नुते ॥ २७ ॥ <br>
तस्माद्विचक्षणः शुद्धं कृत्वा देहं यतेत्परम् ॥ <br>
प्राणायामस्य वक्ष्यामि लक्षणं शृणु पांडव ॥ २८ ॥ <br>
प्राणापाननिरोधश्च प्राणायामः प्रकीर्तितः ॥ <br>
लघुमध्योत्तरीयाख्यः स च धीरैस्त्रिधोदितः ॥ २९ ॥ <br>
लघुर्द्वादशमात्रस्तु मात्रा निमिष उन्मिषः ॥ <br>
द्विगुणो मध्यमश्चोक्तस्त्रिगुणश्चोत्तमः स्मृतः ॥ 1.2.55.३० ॥ <br>
प्रथमेन जयेत्स्वेदं मध्यमेन तु वेपथुम् ॥ <br>
विषादं च तृतीयेन जयेद्दोषाननुक्रमात् ॥ ३१ ॥ <br>
पद्माख्यमासनं कृत्वा रेचकं पूरकं तथा ॥ <br>
कुंभकं च सुखासीनः प्राणायामं त्रिधाऽभ्यसेत् ॥ ३२ ॥ <br>
प्राणानामुपसंरोधात्प्राणायाम इति स्मृतः ॥ <br>
यथा पर्वतधातूनां ध्मातानां दह्यते मलः ॥ ३३ ॥ <br>
तथेंद्रियवृतो दोषः प्राणायामेन दह्यते ॥ <br>
गोशतं कापिलं दत्त्वा यत्फलं तत्फलं भवेत् ॥ ३४ ॥ <br>
प्राणायामेन योगज्ञस्तस्मात्प्राणं सदा यमेत् ॥ <br>
प्राणायामेन सिद्ध्यन्ति दिव्याः शान्त्यादयः क्रमात् ॥ ॥ ३५ ॥ <br>
शांतिः प्रशान्तिर्दीप्तिश्च प्रसादश्च यथाक्रमम् ॥ स<br>
हजागंतुकामानां पापानां च प्रवर्तताम् ॥३६॥ <br>
वासनाशांतिरित्याख्यः प्रथमो जायते गुणः ॥ <br>
लोभमोहात्मकान्दोषान्निराकृत्यैव कृत्स्नशः ॥ ३७ ॥ <br>
तपसां च यदा प्राप्तिः सा शांतिरिति चोच्यते ॥ <br>
सर्वेन्द्रियप्रसादश्च बुद्धेर्वै मरुतामपि ॥ ३८ ॥ <br>
प्रसाद इति स प्रोक्तः प्राप्यमेवं चतुष्टयम् ॥ <br>
एवंफलं सदा योगी प्राणायामं समभ्यसेत् ॥ ३९ ॥ <br>
मृदुत्वं सेव्यमानास्तु सिंहशार्दूलकुंजराः ॥ <br>
यथा यान्ति तथा प्राणो वश्यो भवति साधितः ॥ 1.2.55.४० ॥ <br>
प्राणायामस्त्वयं प्रोक्तः प्रत्याहारं ततः शृणु ॥ <br>
विषयेषु प्रवृत्तस्य चेतसो विनिवर्तनम् ॥ ४१ ॥ <br>
प्रत्याहारं विनिर्दिष्टतस्य संयमनं हि यत् ॥ <br>
प्रत्याहारस्त्वयं प्रोक्तो धारणालक्षणं शृणु ॥ ४२ ॥ <br>
यथा तोयार्थिनस्तोयं पत्रनालादिभिः शनैः ॥ <br>
आपिबेयुस्तथा वायुं योगी नयति साधितम् ॥ ४३ ॥ <br>
प्राग्नाभ्यां हृदये वायुरथ तालौ भ्रुवोंऽतरे ॥ <br>
चतुर्दले षड्दशे च द्वादशे षोडशद्विके ॥ ४४ ॥ <br>
आकुंचनेनैव मूर्द्धमुन्नीय पवनं शनैः ॥ <br>
मूर्धनि ब्रह्मरंध्रे तं प्राणं संधारयेत्कृती ॥ ४५ ॥ <br>
प्राणायामा दश द्वौ च धारणैषा प्रकीर्त्यते ॥ <br>
दशैता धारणाः स्थाप्य प्राप्नोत्यक्षरसाम्यताम् ॥ ४६ ॥ <br>
धारणास्थस्य यद्ध्येयं तस्य त्वं शृणु लक्षणम् ॥ <br>
ध्येयं बहुविधं पार्थ यस्यांतो नोपलभ्यते ॥ ४७ ॥ <br>
केचिच्छिवं हरिं केचित्केचित्सूर्यं विधिं परे ॥ <br>
केचिद्देवीं महद्भूतामुत ध्यायन्ति केचन ॥ ४८ ॥ <br>
तत्र यो यच्च ध्यायेत स च तत्र प्रलीयते ॥ <br>
तस्मात्सदा शिवं देवं पंचवक्त्रं हरं स्मरेत् ॥ ४९ ॥ <br>
पद्मासनस्थं तं गौरं बीजपूरकरं स्थितम् ॥ <br>
दशहस्तं सुप्रसन्नवदनं ध्यानमास्थितम् ॥ 1.2.55.५० ॥ <br>
ध्येयमेतत्तव प्रोक्तं तस्माद्ध्यानं समाचरेत् ॥ <br>
ध्यानस्य लक्षणं चैतन्निमेषार्धमपि स्फुटम् ॥ ५१ ॥ <br>
न पृथग्जायते ध्येयाद्धारणां यः समास्थितः ॥ <br>
एवमेतां दुरारोहां भूमिमास्थाय योगवित् ॥ ५२ ॥ <br>
न किंचिच्चिंतयेत्पश्चात्समाधिरिति कीर्त्यते ॥ <br>
समाधेर्लक्षणं सम्यग्ब्रुवतो मे निशामय ॥ ५३ ॥ <br>
शब्दस्पर्शरसैर्हीनं गंधरूपविवर्जितम् ॥ <br>
परं पुरुषं संप्राप्तः समाधिस्थः प्रकीर्तितः ॥ ५४ ॥ <br>
तां तु प्राप्य नरो विघ्नैर्नाभिभूयेत कर्हिचित् ॥ <br>
समाधिस्थश्च दुःखेन गुरुणापि न चाल्यते ॥५५॥ <br>
शंखाद्याः शतशस्तस्य वाद्यन्ते यदि कर्णयोः ॥ <br>
भेर्यश्च यदि हन्यंते शब्दं बाह्यं न विंदति ॥ ५६ ॥ <br>
कशाप्रहाराभिहतो वह्निदग्धतनुस्तथा ॥ <br>
शीताढ्येव स्थितो घोरे स्पर्शं बाह्यं न विन्दति ॥ ॥ ५७ ॥ <br>
रूपे गंधे रसे बाह्ये तादृशस्य तु का कथा ॥ <br>
दृष्ट्वा य आत्मनात्मानं समाधिं लभते पुनः ॥ ५८ ॥ <br>
तृष्णा वाथ बुभुक्षा वा बाधेते तं न कर्हिचित् ॥ ५९ ॥ <br>
न स्वर्गे न च पाताले मानुष्ये क्व च तत्सुखम् ॥ <br>
समाधिं निश्चलं प्राप्य यत्सुखं विंदते नरः ॥ 1.2.55.६० ॥ <br>
एवमारूढयोगस्य तस्यापि कुरुनदन ॥ <br>
पंचोपसर्गाः कटुकाः प्रवर्तंते यथा शृणु ॥ ६१ ॥ <br>
प्रातिभः श्रावणो दैवो भ्रमावर्तोऽथ भीषणः ॥ <br>
प्रतिभा सर्वशास्त्राणां प्रातिभोऽयं च सात्त्विकः ॥ ६२ ॥ <br>
तेन यो मदमादद्याद्योगी शीघ्रं च चेतसः ॥ <br>
योजनानां सहस्रेभ्यः श्रवणं श्रावणस्तु सः ॥ ६३ ॥ <br>
द्वितीयः सात्विकश्चायमस्मान्मत्तो विनश्यति । <br>
अष्टौ पश्यति योनीश्च देवानां दैव इत्यसौ ॥ ६४ ॥ <br>
अयं च सात्त्विको दोषो मदादस्माद्विनश्यति ॥<br>
आवर्त इव तोयस्य जनावर्ते यदाकुलः ॥ ६५ ॥ <br>
आवर्ताख्यस्त्वयं दोषो राजसः स महाभयः ॥ <br>
भ्राम्यते यन्निरालम्बं मनो दोषैश्च योगिनः ॥ ६६ ॥ <br>
समस्ताधारविभ्रंशाद्भ्रमाख्यस्तामसो गुणः ॥ <br>
एतैर्नाशितयोगाश्च सकला देवयोनयः ॥ ६७ ॥ <br>
उपसर्गैर्महाघोरैरावर्त्यंते पुनः पुनः ॥ <br>
प्रावृत्य कंबलं शुक्लं योगी तस्मान्मनोमयम् ॥ ६८ ॥ <br>
चिंतयेत्परमं ब्रह्म कृत्वा तत्प्रवणं मनः ॥ <br>
आहाराः सात्त्विकाश्चैव संसेव्याः सिद्धिमिच्छता ॥ ६९ ॥ <br>
राजसैस्तामसैश्चैव योगी सिद्धयेन्न कर्हिचित् ॥ <br>
श्रद्दधानेषु दांतेषु श्रोत्रियेषु महात्मसु ॥ 1.2.55.७० ॥ <br>
स्वधर्मादनपेतेषु भिक्षा याच्या च योगिना ॥ <br>
भैक्षं यवान्नं तक्रं वा पयो यावकमेव वा ॥ ७१ ॥ <br>
फलमूलं विपक्वं वा कणपिण्याकसक्तवः ॥ <br>
श्रुता इत्येत आहारा योगिनां सिद्धिकारकाः ॥ ७२ ॥ <br>
मृत्युकालं विदित्वा च निमित्तैर्योगसाधकः ॥ <br>
योगं युञ्जीत कालस्य वंचनार्थं समाहितः ॥ ७३ ॥ <br>
निमित्तानि च वक्ष्यामि मृत्युं यो वेत्ति योगवित् ॥ <br>
रक्तकृष्णांबरधरा गायंतीह सती च यम् ॥ ७४ ॥ <br>
दक्षिणाशां नयेन्नारी स्वप्ने सोऽपि न जीवति ॥ <br>
नग्नं क्षपणकं स्वप्ने हसमानं प्रदृश्य च ॥ ७५ ॥ <br>
एनं च वीक्ष्य वल्गन्तं तं विद्यान्मृत्युमागतम् ॥ <br>
ऋक्षवानरयुग्यस्थो गायन्यो दक्षिणां दिशम् ॥ ॥ ७६ ॥ <br>
याति मज्जेदधौ पंके गोमये वा न जीवति ॥ <br>
केशांगारैस्तथा भस्मभुजंगैर्निजलां नदीम् ॥ ७७ ॥ <br>
एषामन्यतमैः पूर्णां दृष्ट्वा स्वप्ने न जीवति ॥ <br>
करालैर्विकटै रूक्षैः पुरुषैरुद्यतायुधैः ॥ ७८ ॥ <br>
पाषाणैस्ताडितः स्वप्ने सद्यो मृत्युं भजेन्नरः ॥ <br>
सूर्योदये यस्य शिवा क्रोशंती याति सम्मुखम् ॥ ७९, ॥ <br>
विपरीतं परीतं वा स सद्यो मृत्युमृच्छति ॥ <br>
दीपाधिगंधं नो वेत्ति वमत्यग्निं तथा निशि ॥ 1.2.55.८० ॥ <br>
नात्मानं परनेत्रस्थं वीक्षते न स जीवति ॥ <br>
शक्रायुधं चार्धरात्रे दिवा वा ग्रहणं तथा ॥ ८१ ॥ <br>
दृष्ट्वा मन्येत स क्षीणमात्मजीवितमाप्तवान् ॥ <br>
नासिका वक्रतामेति कर्णयोर्न्नमनोन्नती ॥ ८२ ॥ <br>
नेत्रं च वामं स्रवति यस्य तस्यायुरुद्गतम् ॥ <br>
आरक्ततामेति मुखं जिह्वा चाप्यसिता यदा ॥ ८३ ॥ <br>
तदा प्राज्ञो विजानीयादासन्नं मृत्युमात्मनः ॥ <br>
उष्ट्ररासभयानेन स्वप्ने यो याति दक्षिणाम् ॥ ८४ ॥ <br>
दिशं कर्णौ पिधायापि निर्घोषं शृणुयान्न च ॥ <br>
न स जीवेत्तथा स्वप्ने पति तस्य पिधीयते ॥ ८५ ॥ <br>
द्वारं न चोत्तिष्ठति च शुभ्रा दृष्टिश्च लोहिता ॥ <br>
स्वप्नेऽग्निं प्रविशेद्यश्च न च निष्क्रमते पुनः ॥ ८६ ॥ <br>
जलप्रवेशादपि वा तदंतं तस्य जीवितम् ॥ <br>
यश्चाभिहन्यते दुष्टैर्भूतै रात्रावथो दिवा ॥ ८७॥ <br>
प्रकृतैर्विकृतैर्वापि तस्यासन्नौ यमांतकौ ॥<br>
देवतानां गुरूणां च पित्रोर्ज्ञानविदां तथा ॥ ८८ ॥ <br>
निन्दामवज्ञां कुरुते भक्तो भूत्वा न जीवति ॥ <br>
एवं दृष्ट्वा निमित्तानि विपरीतानि योगवित् ॥ ८९ ॥ <br>
धारणां सम्यगास्थाय समाधावचलो भवेत् ॥ <br>
यदि नेच्छति ते मृत्युं ततो नासौ प्रपद्यते ॥ 1.2.55.९० ॥ <br>
विमुक्तिमथवा वांछेद्विसृजेद्ब्रह्ममूर्धनि ॥ <br>
संति देहे विमुक्ते च उपसर्गाश्च ये पुनः ॥ ९१ ॥ <br>
योगिनं समुपायांति शृणु तानपि पांडव ॥ <br>
ऐशान्ये राक्षसपुरे यक्षो गन्धर्व एव च ॥ ९२ ॥ <br>
ऐन्द्रे सौम्ये प्रजापत्ये ब्राह्मे चाष्टसु सिद्धयः ॥ <br>
भवंति चाष्टौ शृणु ताः पार्थिवी या च तैजसी ॥ ९३ ॥ <br>
वायवी व्योमात्मिका चैव मानसाहम्भवा मतिः ॥ <br>
प्रत्येकमष्टधा भिन्ना द्विगुणा द्विगुणा क्रमात।९४॥ <br>
पूर्वे चाष्टौ चतुःषष्टिरन्ते शृणुष्व तद्यथा ॥ <br>
स्थूलता ह्रस्वता बाल्यं वार्धक्यं योवनं तथा ॥९५॥ <br>
नानाजाति स्वरूपं च चतुर्भिर्देहधारणम् ॥ <br>
पार्थिवांशं विना नित्यमष्टौ पार्थिवसिद्धयः ॥ ९६ ॥ <br>
विजिते पृथिवीतत्त्वे यदैशान्ये भवन्ति च ॥ <br>
भूमाविव जले वासो नातुरोऽर्णवमापिबेत् ॥ ९७ ॥ <br>
सर्वत्र जलप्राप्तिश्च अपि शुष्कं द्रवं फलम् ॥ <br>
त्रिभिर्देहस्य धरणं नदीर्वा स्थापयेत्करे ॥ ९८ ॥ <br>
अव्रणत्वं शरीरस्य कांतिश्चाथाष्टकं स्मृतम् ॥ <br>
अष्टौ पूर्वा इमाश्चाष्टौ राक्षसानां पुरे स्मृताः ॥ ९९ ॥ <br>
देहादग्निविनिर्माणं तत्तापभयवर्जनम् ॥ <br>
शक्तिदत्वं च लोकानां जलमध्येग्निज्वालनम् ॥ 1.2.55.१०० ॥ <br>
अग्निग्रहश्च हस्तेन स्मृतिमात्रेण पावनम् ॥ <br>
भस्मीभूतस्य निर्माणं द्वाभ्यां देहस्य धारणम् ॥१०१॥ <br>
पूर्वाः षोडश चाप्यष्टौ तेजसो यक्षसद्मनि ॥ <br>
मनोगतित्वं भूतानामन्तर्निवेशनं तथा॥१०२॥<br>
पर्वतादिमहाभारवहनं लीलयैव च ॥ <br>
लघुत्वं गौरवत्वं च पाणिभ्यां वायुवारणम्॥१०३॥ <br>
अंगुल्यग्रनिपातेन भूमेः सर्वत्र कम्पनम् ॥ <br>
एकेन देहनिष्पत्तिर्गांधर्वे वांति सिद्धयः ॥१०४॥ <br>
चतुर्विंशतिः पूर्वाश्चाप्यष्टावेताश्च सिद्धयः ॥ <br>
गन्धर्वलोके द्वात्रिंशदत ऊर्ध्वं निशामय ॥ १०५ ॥ <br>
छायाविहीननिष्पत्तिरिंद्रियाणामदर्शनम् ॥ <br>
आकाशगमनं नित्यमिंद्रियादिशमः स्वयम् ॥ १०६ ॥ <br>
दूरे च शब्दग्रहणं सर्वशब्दावगाहनम् ॥ <br>
तन्मात्रलिंगग्रहणं सर्वप्राणिनिदर्शनम् ॥ १०७ ॥ <br>
अष्टौ वातात्मिकाश्चैन्द्रे द्वात्रिंशदपि पूर्वकाः ॥ <br>
यथाकामोपलब्धिश्च यथाकामविनिर्गमः ॥१०८॥ <br>
सर्वत्राभिभवश्चैव सर्वगुह्यनिदर्शनम् ॥ <br>
संसारदर्शनं चापि मानस्योऽष्टौ च सिद्धयः ॥ १०९ ॥ <br>
चत्वारिंशच्च पूर्वाश्च सोमलोके स्मृतास्त्विमाः ॥ <br>
छेदनं तापनं बन्धः संसारपरिवर्तनम् ॥ 1.2.55.११० ॥ <br>
सर्वभूत प्रसादत्वं मृत्युकालजयस्तथा ॥ <br>
अहंकारोद्भवश्चाष्टौ प्राजापत्ये च पूर्विकाः ॥ १११ ॥ <br>
आकारेण जगत्सष्टिस्तथानुग्रह एव च ॥ <br>
प्रलयस्याधिकारं च लोकचित्रप्रवर्तनम् ॥ ११२ ॥ <br>
असादृश्यमिदं व्यक्तं निर्वाणं च पृथक्पृथक् ॥ <br>
शुभेतरस्य कर्तृत्वमष्टौ बुद्धिभवास्त्वमी ॥ ११३ ॥ <br>
षट्पंचाशत्तथा पूर्वाश्चतुःषष्टिरिमे गुणाः ॥ <br>
ब्राह्मये पदे प्रवर्तंते गुह्यमेतत्तवेरितम् ॥ ११४ ॥ <br>
जीवतो देहभेदे वा सिद्ध्यश्चैतास्तु योगिनाम् ॥ <br>
संगो नैव विधातव्यो भयात्पतनसंभवात् ॥ ११५ ॥ <br>
एतान्गुणान्निराकृत्य युञ्जतो योगिनस्तदा ॥ <br>
सिद्धयोऽष्टौ प्रवर्तंते योगसंसिद्धिकारकाः ॥ ११६ ॥ <br>
अणिमा लघिमा चैव महिमा प्राप्तिरेव च ॥ <br>
प्राकाम्यं च तथेशित्वं वशित्वं च तथापरे ॥ ११७ ॥ <br>
यत्र कामावसायित्वं माहेश्वरपदस्थिताः ॥ <br>
सूक्ष्मात्सूक्ष्मत्वमणिमा शीघ्रत्वाल्लघिमा स्मृता ॥ ११८ ॥ <br>
महिमा शेषपूज्यत्वात्प्राप्तिर्नाप्राप्यमस्य यत्॥ <br>
प्राकाम्यमस्य व्यापित्वादीशित्वं चेश्वरो यतः॥११९॥ <br>
वशित्वाद्वशिता नाम सप्तमी सिद्धिरुत्तमा ॥ <br>
यत्रेच्छा तत्र च स्थानं तत्र कामावसायिता ॥ 1.2.55.१२० ॥ <br>
ऐश्वरं पदमाप्तस्य भवंत्येताश्च सिद्धयः ॥ <br>
ततो न जायते नैव वर्धते न विनश्यति ॥१२१॥ <br>
एष मुक्त इति प्रोक्तो य एवं मुक्तिमाप्नुयात् ॥ <br>
यथा जलं जलेनैक्यं निक्षिप्तमुपगच्छति॥१२२॥ <br>
तथैवं सात्म्यमभ्येति योगिनामात्मा परात्मना ॥ <br>
एवं ज्ञात्वा फलं योगी सदा योगं समभ्यसेत् ॥ १२३ ॥ <br>
अत्रोपमां व्याहरंति योगार्थं योगिनोऽ मलाः ॥ <br>
शशांकरश्मिसंयोगादर्ककांतो हुताशनम् ॥ १२४ ॥ <br>
समुत्सृजति नैकः सन्नुपमा सास्ति योगिनः ॥ <br>
कपिंजलाखुनकुला वसंति स्वामिव द्गृहे ॥ १२५ ॥ <br>
ध्वस्ते यांत्यन्यतो दुःखं न तेषां सोपमा यतेः ॥ <br>
मृद्देहकल्पदेहोऽपि मुखाग्रेण कनीयसा ॥ १२६ ॥ <br>
करोति मृद्भागचयमुपदेशः स योगिनः ॥ <br>
पशुपक्षिमनुष्याद्यैः पत्रपुष्पफलान्वितम् ॥ १२७ ॥ <br>
वृक्षं विलुप्यमानं च लब्ध्वा सिध्यंति योगिनः ॥ <br>
रुरुगात्रविषाणाग्रमालक्ष्य तिलकाकृतिम् ॥ १२८ ॥ <br>
सह तेन विवर्धेत योगी सिद्धिमुपाश्नुते ॥ <br>
द्रव्यं पूर्णमुपादाय पात्रमारोहते भुवः ॥ १२९ ॥ <br>
तुंगमार्गं विलोक्यैवं विज्ञातं कि न योगिनाम् ॥ <br>
तद्गेहं यत्र वसति तद्भोज्यं येन जीवति ॥ 1.2.55.१३० ॥ <br>
येन निष्पाद्यते चार्थः स्वयं स्याद्योगसिद्धये ॥ <br>
तथा ज्ञानमुपासीत योगी यत्कार्यसाधकम् ॥ १३१ ॥ <br>
ज्ञानानां बहुता येयं योगविघ्नकरी हि सा ॥ <br>
इदं ज्ञेयमिदं ज्ञेयमिति यस्तृषितश्चरेत् ॥ १३२ ॥ <br>
अपि कल्पसहस्रायुर्नैव ज्ञेयमवाप्नुयात्॥ <br>
त्यक्तसंगो जितक्रोधो लब्धाहारो जितेंद्रियः ॥१३३॥ <br>
पिधाय बुद्ध्या द्वाराणि मनो ध्याने निवेशयेत् ॥ <br>
आहारं सात्त्विकं सेवेन्न तं येन विचेतनः ॥१३४॥<br>
स्यादयं तं च भुंजानो रौरवस्य प्रियातिथिः ॥ <br>
वाग्दण्डः कर्मदण्डश्च मनोदंडश्च ते त्रयः॥१३५॥ <br>
यस्यैते नियता दंडाः स त्रिदंडी यतिः स्मृतः॥ <br>
अनुरागं जनो याति परोक्षे गुणकीर्तनम् ॥१३६ ॥ <br>
न बिभ्यति च सत्त्वानि सिद्धेर्लक्षणमुच्यते ॥ १३७ ॥ <br>
अलौल्यमारोग्यमनिष्ठुरत्वं गंधः शुभो मूत्रपुरीषयोश्च ॥ <br>
कांतिः प्रसादः स्वरसौम्यता च योगप्रवृत्तेः प्रथमं हि चिह्नम् ॥ १३८ ॥ <br>
समाहितो ब्रह्मपरोऽप्रमादी शुचिस्तथैकांतरतिर्जितेन्द्रियः ॥ <br>
समाप्नुयाद्योगमिमं महामना विमुक्तिमाप्नोति ततश्च योगतः ॥ १३९ ॥ <br>
कुलं पवित्रं जननी कृतार्था वसुन्धरा भाग्यवती च तेन ॥ <br>
अवाह्यमार्गे सुखसिन्धुमग्नं लग्नं परे ब्रह्मणि यस्य चेतः ॥ 1.2.55.१४० ॥ <br>
विशुद्धबुद्धिः समलोष्टकांचनः समस्तभूतेषु वसन्समो हि यः ॥ <br>
स्थानं परं शाश्वतमव्ययं च यतिर्हि गत्वा न पुनः प्रजायते ॥ १४१ ॥ <br>
इदं मया योगरहस्यमुक्तमेवंविधं गौतमः प्राप योगम् ॥ <br>
तेनैतच्च स्थापितं पार्थ लिंगं संदर्शनादर्चनात्कल्मषघ्नम् ॥ १४२ ॥ <br>
यश्चाश्विने कृष्णचतुर्दशीदिने रात्रौ समभ्यर्चति लिंगमेतन् ॥ <br>
स्नात्वा अहल्यासरसि प्रधाने श्रद्धाय सर्वं प्रविधाय भक्तितः ॥ १४३ ॥ <br>
महोपकारेण विमुक्तपापः स याति यत्रास्ति स गौतमो मुनिः ॥ १४४ ॥ <br>
इदं मया पार्थ तव प्रणीतं गुप्तस्य क्षेत्रस्य समासयोगात् ॥ <br>
माहात्म्यमेतत्सकलं शृणोति यः स स्याद्विशुद्धः किमु वच्मि भूयः ॥ १४५ ॥ <br>
य इदं शृणुयाद्भक्त्या गौतमाख्यानमुत्तमम् ॥ <br>
पुत्रपौत्रप्रियं प्राप्य स याति पदमव्ययम् ॥ १४६ ॥ ॥ <br>
इति श्रीस्कांदे महापुराण एकाशीतिसाहस्र्यां संहितायां प्रथमे माहेश्वरखण्डे कौमारिकाखण्डे गौतमेश्वरमाहात्म्यसविस्तरयोगलक्षणवर्णनंनाम पञ्चपंचाशत्तमोऽध्यायः ॥ ५५ ॥<br>
<br>
<br>
</span>
