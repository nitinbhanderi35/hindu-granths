<span style="font-size: 14pt; line-height: 200%">एवं तत्र स्थिते तीरे देव्याराधनतत्परे ।। <br>
सप्तलिंगार्चनरते भीमनन्दननन्दने ।। १ ।। <br>
ततः कालेन केनापि पांडवा द्यूतनिर्जिताः ।। <br>
तत्राजग्मुश्च क्रमतस्तीर्थस्नानकृते भुवम् ।। २ ।। <br>
प्रागेव चंडिकां देवीं क्षेत्रादीशानतः स्थिताम् ।। <br>
आसेदुर्मार्गखिन्नास्ते द्रौपदीपंचमास्तदा ।। ३ ।। <br>
तत्रैव चोपविष्टोऽभूत्तदानीं चंडिकागणः ।। <br>
बर्बरीकश्च तान्वीरान्समायातानपश्यत ।। ४ ।। <br>
परं नासौ वेद पाण्डून्पाण्डवास्तं च नो विदुः ।। <br>
आजन्म यस्मान्नैवाभूत्पाण्डूनां चास्य संगमः ।। ५ ।। <br>
ततः प्रविश्य वै तस्मिन्देवीमासाद्य पांडवाः ।। <br>
पिंडकाद्यं तत्र मुक्त्वा तृषा प्रैक्षि जलं तदा।।६।।<br>
ततो भीमः कुण्डमध्यं जलं पातुं विवेश ह ।। <br>
प्रविशंतं च तं प्राह युधिष्ठिर इदं वचः ।।७।। <br>
उद्धृत्य भीम तोयं त्वं पादौ प्रक्षाल्य भो बहिः ।। <br>
ततः पिबाऽन्यथा दोषो महांस्त्वामुपपत्स्यते ।। ८ ।। <br>
एतद्राज्ञो वचो भीमस्तृषा व्याकुललोचनः ।। <br>
अश्रुत्वैव विवेशासौ कुण्डमध्ये जलेच्छया ।। ९ ।। <br>
स च दृष्ट्वा जलं पातुं तत्रैव कृतनिश्चयः ।। <br>
मुखं हस्तौ च चरणौ क्षालयामास शुद्धये ।। 1.2.64.१० ।। <br>
यतः पीतं जलं पुंसामप्रक्षाल्य च यद्भवेत् ।। <br>
प्रेताः पिशाचास्तद्रूपं संक्रम्य प्रपिबंति तत् ।। ११ ।। <br>
एवं प्रक्षालयाने च पादौ तत्र वृकोदरे ।। <br>
उपरिस्थस्तदा प्राह सत्यं सुहृदयो वचः ।। १२ ।। <br>
दुर्मते भोः किमेतत्त्वं कुरुषे पापनिश्चयः ।। <br>
देवीकुण्डे क्षालयसि मुखं पादौ करौ च यत् ।। १३ ।। <br>
यतो देवी सदानेन जलेन स्नाप्यते मया ।। <br>
दत्र प्रक्षिपंस्तोयं मलपापान्न बिभ्यसि ।। १४ ।। <br>
मलाक्ततोयं यन्नाम अस्पृश्यं तन्नरैरपि ।। <br>
कुतो देवैश्च तत्पापं स्पृश्यते तत्त्वतो वद ।। १५ ।। <br>
शीघ्रं च त्वं निःसरास्मात्कुण्डाद्भूत्वा बहिः पिब ।। <br>
यद्येवं पाप मूढोऽसि तीर्थेषु भ्रमसे कुतः ।। १६ ।। <br>
।। भीम उवाच ।। ।। <br>
किमेतद्भाषसे क्रूर परुषं राक्षसाधम ।। <br>
यतस्तोयानि जंतूनामुपभो गार्थमेव हि ।। १७ ।। <br>
तीर्थेषु कार्यं स्नानं चेत्युक्तं मुनिवरैरपि ।। <br>
अंगप्रक्षालनं स्नानमुक्तं मां निंदसे कुतः ।। १८ ।। <br>
यदि न क्रियते पानमंगप्रक्षालनं तथा ।। <br>
तत्किमर्थं पूर्तधर्माः क्रियन्ते धर्मशालिभिः ।। १९ ।। <br>
।। सुहृदय उवाच ।। ।। <br>
स्नातव्यं तीर्थमुख्येषु सत्यमेतन्न संशयः ।। <br>
चरेषु किं तु संविश्य स्थावरेषु बहिः स्थितः ।। 1.2.64.२० ।। <br>
स्थावरेष्वपि संविश्य तन्न स्नानं विधीयते ।। <br>
न यत्र देवस्नानार्थं भक्तैः संगृह्यते जलम् ।।२१।। <br>
यच्च हस्तशतादूर्ध्वं सरस्तत्र विधीयते ।। <br>
संवेशेऽपि क्रमश्चायं पादौ प्रक्षाल्य यद्बहिः ।। २२ ।। <br>
ततः स्नानं प्रकर्तव्यमन्यथा दोष उच्यते ।। <br>
किं न श्रुतस्त्वया प्रोक्तः श्लोकः पद्मभुवा पुरा ।। २३ ।। <br>
मलं मूत्रं पुरीषं च श्लेष्म निष्ठीनाश्रु च ।। <br>
गंडूषाश्चैव मुञ्चति ये ते ब्रह्महणैः समाः ।। २४ ।। <br>
तस्मान्निःसर शीघ्रं त्वं यद्येवमजितेन्द्रियः ।। <br>
तत्किमर्थं दुराचार तीर्थेष्वटसि बालिश ।। २५ ।। <br>
यस्य हस्तौ च पादौ च मनश्चैव सुसंयतम्।। <br>
निर्विकाराः क्रियाः सर्वाः स हि तीर्थफलं लभेत् ।। २६ ।। <br>
।। भीम उवाच ।। ।। <br>
अधर्मो वापि धर्मोऽस्तु निर्गंतुं नैव शक्नुयाम् ।। <br>
क्षुधा तृषा मया नित्यं वारितुं नैव शक्यते ।। २७ ।। <br>
।। सुहृदय उवाच ।। ।। <br>
जीवितार्थे भवान्कस्मात्पापं प्रकुरुते वद ।। <br>
किं न श्रुतस्त्वया श्लोकः शिबिना यः समीरितः ।। २८ ।। <br>
मुहूर्तमपि जीवेत नरः शुक्लेन कर्मणा ।। <br>
न कल्पमपि जीवेत लोकद्वयविरोधिना ।। २९ ।। <br>
।। भीम उवाच ।। ।। <br>
काकारवेण ते मह्यं कर्णौ बधिरतां गतौ ।। <br>
पास्याम्येव जलं चात्र कामं विलप शुष्य वा ।। 1.2.64.३० ।। <br>
।। सुहृदय उवाच ।। ।। <br>
क्षत्रियाणां कुले जातस्त्वहं धर्माभिरक्षिणाम् ।। <br>
तस्मात्ते पातकं कर्तुं न दास्यामि कथंचन ।। ३१ ।। <br>
तद्वराकाथ शीघ्रं त्वमस्मात्कुंडाद्विनिःसर ।।३२।। <br>
इष्टकाशकलैः शीघ्रं चूर्णयिष्येऽन्यथा शिरः ।। <br>
इत्युक्त्वा चेष्टकां गृह्य मुमोच शिरसः प्रति ।। ३३ ।। <br>
भीमश्च वंचयित्वा तामुत्प्लुत्य बहिराव्रजत् ।। <br>
भर्त्सयंतौ ततश्चोभावन्योन्यं भीमविक्रमौ ।। ३४ ।। <br>
युयुधाते प्रलंबाभ्यां बाहुभ्यां युद्धपारगौ ।। <br>
व्यूढोरस्कौ दीर्घभुजौ नियुद्धकुशलावुभौ ।। ३५ ।। <br>
मुष्टिभिः पार्ष्णिघातैश्च जानुभिश्चाभिजघ्नतुः ।। <br>
ततो मुहूर्तात्कौरव्यः पर्यहीयत पांडवः ।। ३६ ।। <br>
हीयमानस्ततो भीम उद्यतोऽभूत्पुनः पुनः ।। <br>
अहीयत ततोऽप्यंग ववृधे बर्बरीककः ।। ३७ ।। <br>
ततो भीमं समुत्पाट्य बर्बरीको बलादिव ।। <br>
निष्पिपेष ततः क्रुद्धस्तदद्भुतमिवाभवत् ।। ३८ ।। <br>
मूर्छितं चैवमादाय विस्फुरन्तं पुनःपुनः ।। <br>
सागराय प्रचलितः क्षेप्तुं तत्र महांभसि ।। ३९ ।। <br>
ददृशुः पांडवा नैतद्देव्या नयनयंत्रिताः ।। 1.2.64.४० ।। <br>
तथा गृहीते कुरुवीरमुख्ये वीरेण तेनाद्भुतविक्रमेण ।। <br>
आश्चर्यमासीद्दिवि देवतानां देवीभिराकाशतले निरीक्ष्य तम् ।। ४१ ।। <br>
सागरस्य ततस्तीरे बर्बरीकं गतं तदा ।। <br>
निरीक्ष्य भगवान्रुद्रो वियत्स्थः समभाषत ।। ४२ ।। <br>
भोभो राक्षसशार्दूल बर्बरीक महाबल ।। <br>
मुंचैनं भरतश्रेष्ठं भीमं तव पितामहम् ।। ४३ ।। <br>
अयं हि तीर्थयात्रायां विचरन्भ्रातृभिर्युतः ।। <br>
कृष्णया चाप्यदस्तीर्थं स्नातुमेवाभ्युपाययौ ।। ४४ ।। <br>
सम्मानं सर्वथा तस्मादर्हः कौरवनंदनः ।। <br>
अपापो वा सपापो वा पूज्य एव पितामहः ।। ४५ ।। <br>
।। सूत उवाच ।। ।। <br>
इति रुद्रवचः श्रुत्वा सहसा तं विमुच्य सः ।। <br>
न्यपतत्पादयोर्हा धिक्कष्टं कष्टं च प्राह सः ।। ४६ ।। <br>
क्षम्यतां क्षम्यतां चेति पुनः पुनरवोचत ।। <br>
शिरश्च ताडयन्स्वीयं रुरोद च मुहुर्मुहुः ।। ४७ ।। <br>
तं तथा परिशोचंतं मुह्यमानं मुहुर्मुहुः ।। <br>
भीमसेनः समालिंग्य आघ्राय च वचोऽब्रवीत् ।। ४८ ।। <br>
वयं त्वां नैव जानीमस्त्वं चास्माञ्जन्मकालतः ।। <br>
अत्र वासश्च ते पुत्र भैमेः कृष्णाच्च संश्रुतः ।। ४९ ।। <br>
परं नो विस्मृतं सर्वं नानादुःखैः प्रमुह्यताम् ।। <br>
दुःखितानां यतः सर्वा स्मृतिर्लुप्ता भवेत्स्फुटम् ।। 1.2.64.५० ।। <br>
तदस्माकमिदं दुःखं सर्वकालविधानतः ।। <br>
मा शोचस्त्वं च तनय न ते दोषोऽस्ति चाण्वपि ।। ५१ ।। <br>
यतः सर्वः क्षत्रियस्य दंड्यो विपथिसंस्थि तः ।। <br>
आत्मापिदंड्यः साधूनां प्रवृत्तः कुपथाद्यदि ।। ५२ ।। <br>
पितृमातृसुहृद्भ्रातृपुत्रादीनां किमुच्यते ।। <br>
अतीव मम हर्षोऽयं धन्योहं पूर्वजाश्च मे ।। ।। ५३ ।। <br>
यस्य त्वीदृशकः पौत्रो धर्मज्ञो धर्मपालकः ।। <br>
वरार्हस्त्वं प्रशंसार्हो भवान्येषां सतां तथा ।। ५४ ।। <br>
तस्माच्छोकं विहायेमं स्वस्थो भवि तुमर्हसि ।। ५५ ।। <br>
बर्बरीक उवाच ।। ।। <br>
पापं मां ताततात त्वं ब्रह्मघ्नादपि कुत्सितम् ।। <br>
अप्रशस्यं नार्हसीह द्रष्टुं स्प्रष्टुमपि प्रभो ।। ५६ ।। <br>
सर्वेषामेव पापानां निष्कृतिः प्रोच्यते बुधैः ।। <br>
पित्रोरभक्तस्य पुनर्निष्कृतिर्नैव विद्यते ।। ५७ ।। <br>
तद्येन देहेन मया ताततातोऽभिपीडितः ।। <br>
तत्त्वमेव समुत्स्रक्ष्ये महीसागरसंगमे ।। ५८ ।। <br>
मैवं भवेयमन्येषु अपि जन्मसु पातकी ।। <br>
न मामस्मादभिप्रायादर्हः कोऽपि निवर्तितुम् ।। ५९ ।। <br>
यतोंऽशेन विलुप्येत प्रायश्चित्तान्निवारकः ।। <br>
एवमुक्त्वा समुत्प्लुत्य ययौ चैवार्णवं बली ।। 1.2.64.६० ।। <br>
समुद्रोऽपि चकंपे च कथमेनं निहन्म्यहम् ।। <br>
ततः सिद्धांबिकायाश्च देव्यस्तत्र चतुर्दश ।। ६१ ।। <br>
समालिंग्य च संस्थाप्य रुद्रेण सहिता जगुः ।। <br>
अज्ञातविहिते पापे नास्ति वीरेंद्र कल्मषम् ।। ६२ ।। <br>
शास्त्रेषूक्तमिदं वाक्यं नान्यथा कर्तुमर्हसि ।। <br>
अमुं च पृष्ठलग्नं त्वं पश्य भोः स्वं पितामहम् ।। ६३ ।। <br>
पुत्रपुत्रेति भाषंतमनु त्वा मरणोन्मुखम् ।। <br>
अधुना चेत्स्वकं देहं वीर त्वं परित्यक्ष्यसि ।। ६४ ।। <br>
ततस्त्यक्ष्यति भीमोऽपि पातकं तन्महत्तव ।। <br>
एवं ज्ञात्वा धारय त्वं स्वशरीरं महामते ।। ६५ ।। <br>
अथ चेत्त्यक्तुकामस्त्वं तत्रापि वचनं शृणु ।। <br>
स्वल्पेनैव च कालेन कृष्णाद्देवकिनंदनात् ।। ६६ ।। <br>
देहपातस्तव प्रोक्तस्तं प्रतीक्ष यदीच्छ सि ।। <br>
यतो विष्णुकराद्वत्स देहपातो विशिष्यते ।। ६७ ।। <br>
तस्मात्प्रतीक्ष तं कालमस्माकं प्रार्थितेन च ।। <br>
एवमुक्तो निववृते बर्बरीकोऽपि दुर्मनाः ।। ६८ ।। <br>
रुद्रं देवीश्च चामुंडां सोपालंभं वचोऽब्रवीत् ।। <br>
त्वमेव देवि जानासि रक्ष्यते शार्ङ्गधन्विना ।। ६९ ।। <br>
पांडवा भूमिलाभार्थे तत्ते कस्मादुपेक्षितम् ।। <br>
त्वया च समुपागत्य रक्षितोऽयं वृकोदरः ।। 1.2.64.७० ।। <br>
।। देव्युवाच ।। ।। <br>
अहं च रक्षयिष्यामि स्वभक्तं कृष्णमृत्युतः ।। <br>
यस्माच्च चंडिकाकृत्ये कृतोऽनेन महारणः ।। <br>
तस्माच्चंडिलनाम्नायं विश्वपूज्यो भविष्यति ।। ७१ ।। <br>
एवमुक्त्वा गताः  सर्वे देवा देव्यस्त्वदृश्यताम् ।। <br>
भीमोऽपि तं समादाय पांडुभ्यः सर्वमूचिवान् ।। ७२ ।। <br>
विस्मिताः पांडवास्तं च पूजयित्वा पुनः पुनः ।। <br>
यथोक्तविधिना चक्रुस्तीर्थस्नानमतंद्रिताः ।। ७३ ।। <br>
भीमोपि यत्र रुद्रेण मोक्षितस्तत्र सुप्रभम् ।। <br>
लिंगं संस्थापयामास भीमेश्वरमिति श्रुतम् ।। ७४ ।। <br>
ज्येष्ठमासे कृष्णपक्षे चतुर्दश्यामुपोषितः ।। <br>
रात्रौ संपूज्य भीमेशं जन्मपापाद्विमुच्यते ।। ७५ ।। <br>
यथैव लिंगानि सुपूजितानि सप्तात्र मुख्यानि महाफलानि ।। <br>
भीमेश्वरं लिंगमिदं तथैव समस्तपापापहरं सुपूज्यम् ।। ७६ ।। ।। <br>
इति श्रीस्कान्दे महापुराण एकाशीतिसाहस्र्यां संहितायां प्रथमे माहेश्वरखण्डे कौमारिकाखण्डे भीमेश्वरमाहात्म्यवर्णनंनाम चतुःषष्टितमोऽध्यायः ।। ६४ ।।<br>
<br>
<br>
</span>
