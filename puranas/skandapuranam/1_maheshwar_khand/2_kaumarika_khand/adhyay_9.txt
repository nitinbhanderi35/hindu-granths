<span style="font-size: 14pt; line-height: 200%"><b>॥ उलूक उवाच॥	<br></b>
इतिदमुक्तमखिलं पूर्वजन्मसमुद्भवम्॥	<br>
स्वरूपमायुषो हेतुः कौशिकत्वस्य चेति मे॥ ९.१ ॥	<br>
इत्युक्त्वा विरते तस्मिन्पुरूहूतसनामनि॥	<br>
नाडीजंघो बको मित्रमाह तं दुःखितो वचः॥ ९.२ ॥	<br>
<b>॥नाडीजंघ उवाच॥	<br></b>
यदर्थं वयमायातास्तन्न सिद्धं महामते॥	<br>
कार्यं तन्मरणं नूनं त्रयाणामप्युपागतम्॥ ९.३ ॥	<br>
इंद्रद्युम्नापरिज्ञाने भद्रकोऽयं मुमूर्षति॥	<br>
तस्यानु मित्रं मार्कंडस्तं चान्वहमपि स्फुटम्॥ ९.४ ॥	<br>
मित्रकार्ये विनिर्वृत्ते म्रियमाणं निरीक्षते॥	<br>
यो मित्रं जीवितं तस्य धिगस्निग्धं दुरात्मनः॥ ९.५ ॥	<br>
तदेतावनुयास्यामि म्रियमाणावहं द्विज॥	<br>
आपृच्छे त्वां नमस्कार आश्लेषश्चाथपश्चिमः॥ ९.६ ॥	<br>
प्रतिज्ञातमनिष्पाद्य मित्रस्याभ्यागतस्य च॥	<br>
कथंकारं न लज्जंते हताशा जीवितेप्सवः॥ ९.७ ॥	<br>
तस्माद्वह्निं प्रवेक्ष्यामि सार्धमाभ्यामसंशयम्॥	<br>
आपृष्टोऽस्यधुना स्नेहान्मम देहि जलांजलिम्॥ ९.८ ॥	<br>
इत्युक्तवत्युलूकोऽसौ नाडीजंघे सगद्गदम्॥	<br>
साश्रुनेत्रं स्थिरीभूय प्राह वाचं सुधासमुचम्॥ ९.९ ॥	<br>
<b>॥उलूक उवाच॥	<br></b>
मयि जीवति मित्रे मे भवान्मरणमेति च॥	<br>
अद्यप्रभृति कस्तर्हि हृदा मम लभिष्यति॥ ९.१० ॥	<br>
अस्त्युपायो महानत्र गन्धमादनपर्वते॥	<br>
मत्तश्चिरायुर्मित्रोस्ति गृध्रः प्राणसमः सुहृत्॥ ९.११ ॥	<br>
स विज्ञास्यति वोऽभीष्टमिंद्रद्युम्नं महीपतिम्॥	<br>
इत्युक्त्वा पुरतस्तस्थावुलूकः स च भूपतिः॥ ९.१२ ॥	<br>
मार्कंडेयो बकश्चैव प्रययुर्गंधमादनम्॥	<br>
तमायांतमथालोक्य वयस्यं पुरतः स्थितम्॥ ९.१३ ॥	<br>
स्वकुलायात्प्रहृष्टोऽसौ गृध्रः संमुखमाययौ॥	<br>
कृतसंविदसौ पूर्वं स्वागतासनभोजनैः॥ ९.१४ ॥	<br>
उलूकं गृध्रराजश्च कार्यं पप्रच्छ तं तथा॥	<br>
म चाचख्यावयं मित्रं बको मेऽस्य मुनिः किल॥ ९.१५ ॥	<br>
मुनेरपि तृतीयोऽयं मित्रं चार्थोयमुद्यतः॥	<br>
इंद्रद्युम्नपरिज्ञाने स्वयं जीवति नान्यथा॥ ९.१६ ॥	<br>
वह्निं प्रवेक्ष्यते व्यक्तमयं तदनु वै वयम्॥	<br>
मया निषिद्धोऽयं ज्ञात्वा त्वां चिरंतनमात्मना॥ ९.१७ ॥	<br>
तच्चेज्जानासि तं ब्रूहि चतुर्णां देहि जीवितम्॥	<br>
सरं क्ष्याप्नुहि सत्कीर्तिं क्षयं चाखिलपाप्मनः॥ ९.१८ ॥	<br>
<b>॥गृध्र उवाच॥	<br></b>
षट्‌पंचाशद्व्यतीता मे कल्पा जातस्य कौशिक॥	<br>
न दृष्टो न श्रुतोऽस्माभिरिंद्रद्युम्नो महीपतिः॥ ९.१९ ॥	<br>
तच्छ्रुत्वा विस्मयाविष्ट इंद्रद्युम्नोऽपि दुःखितः॥	<br>
पप्रचछ जीविते हेतुमतिमात्रे विहंगमम्॥ ९.२० ॥	<br>
<b>॥गृध्र उवाच॥	<br></b>
श्रृणु भद्रै पुरा जातो मर्कटोऽहं च चापलः॥	<br>
आसं कदाचिदभवद्वसंतोऽथ ऋतुः क्रमात्॥ ९.२१ ॥	<br>
तत्राग्रे देवदेवस्य वनमध्ये शिवालये॥	<br>
भवोद्भवस्य पुरतो जगद्योगेश्वराभिधे॥ ९.२२ ॥	<br>
चतुर्दशीदिने हस्तनक्षत्रे हर्षणाभिधे॥	<br>
योगे चैत्रे सिते पक्ष आसीद्दमनकोत्सवः॥ ९.२३ ॥	<br>
अत्र सौवर्ण्यदोलायां लिंग आरोपिते जनैः॥	<br>
निशायामधिरूह्याऽहं दोलां तां च व्यचालयम्॥ ९.२४ ॥	<br>
निसर्गाज्जतिचापल्याच्चिरकालं पुनःपुनः॥	<br>
अथ प्रभात आयाता जनाः पूजाकृते कपिम्॥ ९.२५ ॥	<br>
दोलाधिरूढमालोक्य लकुटैर्मां व्यताडयन्॥	<br>
दोलासंस्थित एवाहं प्रमीतः शिवमंदिरे॥ ९.२६ ॥	<br>
तेषां प्रहारैः सुदृढैर्बहुभिर्वज्रदुःसहैः॥	<br>
शिवांदोलनमाहात्म्याज्जातोऽहं नृपमंदिरे॥ ९.२७ ॥	<br>
काशीश्वरस्य तनयः प्रतीतोऽस्मि कुशध्वजः॥	<br>
जाति स्मरस्ततो राज्ये क्रमात्प्राप्याहमैश्वरम्॥ ९.२८ ॥	<br>
कारयामि धरापृष्ठे चैत्रे दमनकोत्सवम्॥	<br>
यता यथा दोलयति शिवं दोलास्थितं नरः॥ ९.२९ ॥	<br>
तथा तथाऽशुभं याति पुण्यमायाति भद्रक॥	<br>
शिवदीक्षामुपागम्याखिलसंस्कारसंस्कृतः॥ ९.३० ॥	<br>
शिवाचार्यैर्विमुक्तोऽहं पशुपाशैस्तदागमात्॥	<br>
निर्वाहदीक्षापर्यंतान्संस्कारान्प्राप्य सर्वतः॥ ९.३१ ॥	<br>
आराधयामि देवेशं प्रत्यक्चित्तमुमापतिम्॥	<br>
समस्तक्लेशविच्छेदकारणं जगतां गुरुम्॥ ९.३२ ॥	<br>
चित्तवृत्तिनिरोधेन वैराग्याभ्यासयोगतः॥	<br>
जपन्नुद्गीतमस्यार्थं भावयन्नष्टमं रसम्॥ ९.३३ ॥	<br>
ततो मां प्रणिधानेनाभ्यासेन दृढभूमिना॥	<br>
अन्तरायानुपहतं ज्ञात्वा तुष्टोऽब्रवीद्धरः॥ ९.३४ ॥	<br>
<b>॥ईश्वर उवाच॥	<br></b>
कुशध्वजाहं तुष्टोद्य वरं वरय वांछितम्॥	<br>
न हीदृशमनुष्ठानं कस्याप्यस्ति महीतले॥ ९.३५ ॥	<br>
श्रुत्वेत्युक्तो मया शम्भुर्भूयासं ते गंणो ह्यहम्॥	<br>
अनेनैव शरीरेण तथेत्येवाह गां प्रभुः॥ ९.३६ ॥	<br>
ततः कैलासमानीय विमानं मम चादिशत्॥	<br>
सर्वरत्नमयं दिव्यं दिव्याश्चर्यसमावृतम्॥ ९.३७ ॥	<br>
विचरामि प्रतीतोऽहं तदारूढो यदृच्छया॥	<br>
अथ काले कियन्मात्रे व्यतीतेऽत्रैवं पर्वते॥ ९.३८ ॥	<br>
गवाक्षाधिष्ठितोऽपश्यं वसंते मुनिकन्यकाम्॥	<br>
प्रवाति दक्षिणे वायौ मदनाग्निप्रदीपितः॥ ९.३९ ॥	<br>
अग्निवेश्यसुतां भद्र विवस्त्रां जलमध्यगाम्॥	<br>
उद्भिन्नयौवनां श्यामां मध्यक्षामां मृगेक्षणाम्॥ ९.४० ॥	<br>
विस्तीर्णजघनाभोगां रंभोरुं संहतस्तनीम्॥	<br>
तामंकुरितलावण्यां जलसेका दिवाग्रतः॥ ९.४१ ॥	<br>
प्रोन्निद्रपंकजमुखीं वर्णनीयतमाकृतिम्॥	<br>
यथाप्रज्ञानयाथात्म्याद्विद्विद्भिरपि वर्णिनीम्॥ ९.४२ ॥	<br>
प्रोद्यत्कटाक्षविक्षेपैः शरव्रातैरिव स्मरः॥	<br>
स्वयं तदंगमास्थाय ताडयामास मां दृढम्॥ ९.४३ ॥	<br>
वयस्यासंवृचामेवं खेलमानां यदृच्छया॥	<br>
अवतीर्याहमहरं विमानान्मदनातुरः॥ ९.४४ ॥	<br>
सा गृहीता मया दीर्घं प्रकुर्वाणा महास्वनम्॥	<br>
तातेति च विमानस्था रुरोदातीव भद्रक॥ ९.४५ ॥	<br>
ततो वयस्यास्ता दीना मुनिमाहुः प्रधाविताः॥	<br>
वैमानिकेन केनापि ह्रियते तव पुत्रिका॥ ९.४६ ॥	<br>
रुदन्तीं भगवन्नेतां त्राह्युत्तिष्ठेति सर्वतः॥	<br>
तासां तदाकर्ण्य वचो मुनिर्भद्रतपोनिधिः॥ ९.४७ ॥	<br>
अग्निवेश्योऽभ्यगात्तस्या व्योमन्युपपदं त्वरन्॥	<br>
तिष्ठतिष्ठेति मामुक्त्वा संस्तभ्य तपसा गतिम्॥ ९.४८ ॥	<br>
ततः प्रकुपितः प्राह मुनिमामति दुःसहम्॥	<br>
<b>॥अग्निवेश्य उवाच॥	<br></b>
यस्मान्मदीया तनया मांसपेशीव ते हृता॥ ९.४९ ॥	<br>
गृध्रेणेवाऽधुना व्योम्नि तस्माद्गध्रो भव द्रुतम्॥	<br>
अनिच्छंती मदीयेयं सुता बाला तपस्विनी॥ ९.५० ॥	<br>
त्वया हृताधुनास्यैतत्फलमाप्नुहि दुर्मते॥	<br>
इत्याकर्ण्य भयाविष्टो लज्जयाधोमुखो मुनेः॥ ९.५१ ॥	<br>
पादौ प्रगृह्य न्यपतं रुदन्नतितरां तदा॥	<br>
न मयेयं परिज्ञाय हृता नाद्यापि धर्षिता॥ ९.५२ ॥	<br>
प्रसादं कुरु ते शापं व्यावर्तय तपोनिधे॥	<br>
प्रणतेषु क्षमावन्तो निसर्गेण तपोधनाः॥ ९.५३ ॥	<br>
भवंति संतस्तद्गृध्रो मा भवेयं प्रसीद मे॥	<br>
इति प्रपन्नेन मया प्रणतोऽसौ महामुनिः॥ ९.५४ ॥	<br>
प्रसन्नः प्राह नो मिथ्या मम वाक्यं भवेत्क्वचित्॥	<br>
किं त्विंद्रद्युम्नभूपालपरिज्ञाने सहायताम्॥ ९.५५ ॥	<br>
यदा यास्यसि शापस्य तदा मुक्तिमवाप्स्यसि॥ ९.५६ ॥	<br>
इत्युक्त्वा स मुनिः प्रायाद्गृहीत्वा निजकन्यकाम्॥	<br>
अखण्डशीलां स्वावासमहं गृध्रोऽभवं तदा॥ ९.५७ ॥	<br>
एवं तदा दमनकोत्सव ईश्वरस्य आंदोलनेन नृपवेश्मनि मेऽवतारः॥	<br>
शम्भोर्गणत्वमभवच्च तथाग्निवेश्यशापेन गृध्र इह भद्र तवेदमुक्तम्॥ ९.५८ ॥	<br>
इति श्रीस्कांदे महापुराण एकाशीतिसाहस्र्यां संहितायां प्रथमे माहेश्वरखण्डे कौमारिकाखंडे महीप्रादुर्भावे दमनकमाहात्म्यंनाम नवमोऽध्यायः॥ ९ ॥ छ ॥	<br>
</span>
