<span style="font-size: 14pt; line-height: 200%">॥ नारद उवाच ॥ ॥ <br>
ततो विप्रा नारदश्च समाराध्य महेश्वरम् ॥ <br>
महीनगरके पुण्ये स्थापयामास शंकरम् ॥ १ ॥ <br>
लोकानां च हितार्थाय केदारं लिंगमुत्तमम् ॥ <br>
अत्रीशादुत्तरे भागे महापातकनाशनम् ॥ २ ॥ <br>
अत्रिकुण्डे नरः स्नात्वा श्राद्धं कृत्वा यथाविधि ॥ <br>
अत्रीशं च नमस्कृत्य केदारं यः प्रपश्यति ॥३॥ <br>
मातुः स्तन्यं पुनर्नैव स पिबेन्मुक्तिभाग्भवेत् ॥<br>
&nbsp;ततो रुद्रो नीलकंठं नारदाय महात्मने ॥४॥ <br>
स्वयं दत्त्वा स्वयं तस्थौ महीनगरके शुभे ॥ <br>
कोटितीर्थे नरः स्नात्वा नीलकंठं प्रपश्यति ॥ ५ ॥ <br>
जयादित्यं नमस्कृत्य रुद्रलोकमवाप्नुयात् ॥ <br>
जयादित्यं पूजयंति कूपे स्नात्वा नरोत्तमाः ॥ ६ ॥ <br>
न तेषां वंशनाशोऽस्ति जयादित्यप्रसादतः ॥ <br>
इदं ते कथितं पार्थ महीनगरकस्य च ॥ ७ ॥ <br>
आख्यानं सकलं श्रुत्वा सर्वपापैः प्रमुच्यते ॥ ८ ॥ <br>
इति श्रीस्कांदे महापुराण एकाशीतिसाहस्र्यां संहितायां प्रथमे माहेश्वरखण्डे कौमारिकाखंडे नीलकंठमाहात्म्यवर्णनंनाम सप्तपञ्चाशत्तमोऽध्यायः ॥ ५७ ॥<br>
<br>
<br>
</span>
