<span style="font-size: 14pt; line-height: 200%">।। अतिथिरुवाच ।। ।। <br>
साध्वबालमते बाल कमठैतत्त्वयोच्यते ।। <br>
शरीरलक्षणं श्रोतुं पुनरिच्छामि तद्वद ।। १ ।। <br>
।। कमठ उवाच ।। ।। <br>
यथैतद्वेद ब्रह्मांडं शरीरं च तथा शृणु ।।<br>
पादमूलं च पातालं प्रपदं च रसातलम् ।। २ ।। <br>
तलातलं तथा गुल्फौ जंघे चास्य महातलम् ।। <br>
जानुनी सुतलं चोरू वितलं चातलं कटिम् ।। ३ ।। <br>
नाभिं महीतलं प्राहुर्भुवर्लोकमथोदरम् ।। <br>
उरःस्थलं च स्वर्लोकं महर्ग्रीवा मुखं जनम् ।। ४ ।। <br>
नेत्रे तपः सत्यलोकं शीर्षदेशं वदंति च ।। <br>
तद्यथा सप्त द्वीपानि पृथिव्यां संस्थितानि च ।। ५ ।। <br>
तथात्र धातवः सप्त नामतस्तान्निबोध मे ।। <br>
त्वगसृङ्मांस मेदोऽस्थिमज्जाशुक्राणि धातवः ।। ६ ।। <br>
अस्थ्नामत्र शतानि स्युस्त्रीणि षष्ट्यधिकानि च ।। <br>
त्रिंशच्छतसहस्राणि नाडीनां कथितानि च ।। ७ ।। <br>
षट्पंचाशत्सहस्राणि तथान्यानि नवैव तु ।। <br>
ता वहंति रसं देहे जलं नद्यो यथा भुवि ।।८।। <br>
सार्धाभिस्तिसृभिश्छन्नं समंताद्रोमकोटिभिः ।। <br>
शरीरं स्थूलसूक्ष्माभिर्दृश्यादृश्या हि ताः स्मृताः ।।९।। <br>
षडंगानि प्रधानानि कथ्यमानानि मे शृणु ।। <br>
द्वौ बाहू सक्थिनी द्वे च मूर्धा जठरमेव च ।। 1.2.50.१० ।। <br>
अंत्राण्यत्र तथा त्रीणि सार्धव्यामत्रयाणि च ।। <br>
त्रिव्यामानि तथा स्त्रीणामाहुर्वेदविदो द्विजाः ।। ११ ।। <br>
ऊर्ध्वनालमधोवक्त्रं हृदि पद्मं प्रकीर्त्यते ।। <br>
हृत्पद्मवामतः प्लीहो दक्षिणे स्यात्तथा यकृत् ।। १२ ।। <br>
मज्जातो मेदसश्चैव वसायाश्च तथा द्विज ।। <br>
मूत्रस्य चैव पित्तस्य श्लेष्मणः शकृतस्तथा ।। ।। १३ ।। <br>
रक्तस्य चरमस्यात्र गर्ता द्व्यंजलयः स्मृताः ।। <br>
गेयः प्रवर्तमानास्ते देहं संधारयंत्युत ।। १४ ।। <br>
सीवन्यश्च तथा सप्त पंच मूर्धानमास्थिताः ।। <br>
एका मेढ्रं गता चैका तथा जिह्वां गता द्विज ।। १५ ।। <br>
नाड्यः सर्वाः प्रवर्तंते नाभिपद्मात्तथात्र च ।। <br>
यासां श्रेष्ठा शिरो याता सुषुम्नेडाऽथ पिंगला ।। १६ ।। <br>
नासिकाद्वारमासाद्य संस्थिते देहवर्धने ।। <br>
वायुरग्निश्चंद्रमाश्च पंचधा पंचधात्र च ।। १७ ।। <br>
प्राणापानसमानाश्च उदानो व्यान एव च ।। <br>
पंच भेदाः स्मृता वायोः कर्मार्ण्येषां वदंति च ।। १८ ।। <br>
उच्छ्वासश्चैव निःश्वासो ह्यन्नपानप्रवेशनम् ।। <br>
आकंठाच्छीर्षसंस्थास्य प्राणकर्म प्रकीर्तितम् ।। १९ ।। <br>
त्यागो विण्मूत्रशुक्राणां गर्भविस्रवणं तथा ।। <br>
अपानकर्म निर्दिष्टं स्थानमस्य गुदोपरि ।। 1.2.50.२० ।। <br>
समानो धारयत्यन्नं विवेचयति चाप्यथ ।। <br>
रसयंश्चैव चरति सर्वश्रोणिष्ववारितः ।। २१ ।। <br>
वाक्प्रवृत्तिप्रदोद्गारे प्रयत्ने सर्वकर्मणाम् ।। <br>
आकंठसुरसंस्थानमुदानस्य प्रकीर्त्यते ।। २२ ।। <br>
व्यानो हृदि स्थितो नित्यं तथा देहचरोपि च ।। <br>
धातुवृद्धिप्रदः स्वेदलालोन्मेषनिमेषकृत् ।। २३ ।। <br>
पाचको रजकश्चैव साधकालोचकौ तथा ।। <br>
भ्राजकश्च तथा देहे पञ्चधा पावकः स्थितः ।। २४ ।। <br>
पाचकस्तु पचत्यन्नं नित्यं पक्वाशये स्थित. ।।। <br>
आमाशयस्थोऽपि रसं रंजकः कुरुते त्वसृक् ।। २५ ।। <br>
साधको हृदिसंस्थश्च बुद्ध्याद्युत्साहकारकः ।। <br>
आलोचकश्च दृक्संस्थो रूपदर्शनशक्ति कृत ।। २६ ।। <br>
त्वक्संस्थो भ्राजको देहं भ्राजयेन्निर्मलीकृतः ।। <br>
क्लेदको बोधकश्चैव तर्पणः श्लेष्मणस्तथा ।। २७ ।। <br>
आलंबकस्तथा देहे पंचधा सोम उच्यते ।। <br>
क्लेदकः क्लेदयत्यन्नं नित्यं पक्वाशये स्थितः ।।२८।। <br>
बोधको रसनास्थश्च रसानामवबोधकः ।। <br>
शिरःस्थश्चक्षुरादीनां तर्पणात्तर्पणः स्मृतः ।। २९ ।। <br>
सर्वसंधिगतश्चैव श्लेष्मणः श्लेष्मकृत्तथा ।। <br>
उरःस्थः सर्वगात्राणि स वै ह्यालंबकः स्थितः ।।1.2.50.३०।। <br>
एवं वाय्वग्निसोमैश्च देहः संधारितस्त्वसौ ।। <br>
आकाशजानि स्रोतांसि तथा कोष्ठविविक्तता ।। ३१ ।। <br>
पार्थिवानीह जानीहि घ्राणकेशनखानि च ।। <br>
अस्थीनि धैर्यं गुरुता त्वङ्मांस हृदयं गुदम् ।। ३२ ।। <br>
नाभिर्मेदो यकृन्मज्जा अंत्रमामाशयः शिरा ।। <br>
स्नायुः पक्वाशयश्चैव प्राहुर्वेदविदो द्विजाः ।। ३३ ।। <br>
नेत्रयोर्मडलं शुक्लं कफाद्भवति पैतृकम् ।। <br>
कृष्णं च मण्डलं वातात्तथा भवति मातृकम् ।। ३४ ।। <br>
पक्ष्ममण्डलमेकं तु द्वितीयं चर्ममण्डलम् ।। <br>
शुक्लं तृतीयं कथित चतुर्थं कृष्णमण्डलम् ।। ३५ ।। <br>
दृङ्मण्डलं पंचमं तु नेत्रं स्यात्पंचमण्डलम् ।। <br>
अपरे नेत्रभागे द्वे उपांगोऽपांग एव च।। ३६ ।। <br>
उपांगो नेत्रपर्यंतो नासा मूलमपांगकः ।। <br>
वृषणौ च तथा प्रोक्तौ मेदोसृक्कफमांसकौ ।। ३७ ।। <br>
असृङ्मांसमयी जिह्वा सर्वेषामेव देहिनाम् ।। <br>
हस्तयोरोष्ठयोर्मेढ्रे ग्रीवायां षट् च कूर्चकाः ।। ३८ ।। <br>
एवमत्र स्थिते जीवो देहेऽस्मिन्सप्तसप्तके ।। <br>
पंचविंशतिको व्याप्य देहं वासोऽस्य मूर्धनि ।। ३९ ।। <br>
त्वगसृग्मांसमित्याहुस्त्रिकं मातृसमुद्भवम् ।। <br>
मेदोमज्जास्थिकं प्रोक्तं पितृजं षट्च कौशिकम् ।। 1.2.50.४० ।। <br>
एवं भूतमयं देहं पंचभूतसमुद्भवैः ।। <br>
अन्नैर्यथा वृद्धिमेति तदहं वर्णयामि ते ।।४१।। <br>
तदन्नं पिण्डकवलैर्ग्रासैर्भुक्तं च देहिभिः ।। <br>
पूर्वं स्थूलाशये वायुः प्राणः प्रकुरुते द्विधा।। ४२।। <br>
संप्रविश्यान्नमध्ये तु पृथगन्नपृथग्जलम्।। <br>
अग्नेरूर्ध्वं जलं स्थाप्य तदन्नं तज्जलोपरि ।। ४३ ।। <br>
जलस्याधः स्वयं प्राणः स्थित्वाग्निं धमते शनैः ।। <br>
वायुना धम्यमानोग्निरत्युष्णं कुरुते जलम्।। ४४ ।। <br>
तदन्नमुष्णतोयेन समंतात्पच्यते पुनः ।। <br>
द्विधा भवति तत्पक्वं पृथक्किट्टं पृथग्रसम् ।। ४५ ।। <br>
मलैर्द्वादशभिः किट्टं भिन्नं देहाद्बहिर्व्रजेत् ।। <br>
कर्णाक्षिनासिकाजिह्वादताः शिश्नं गुदं नखाः ।। ४६ ।। <br>
रोमकूपाणि चैव स्युर्द्वादशैते मलाश्रयाः।।<br>
हृत्पद्मप्रतिबद्धाश्च सर्वा नाड्यः समंततः ।। ४७ ।। <br>
तासां मुखेषु तं सूक्ष्मं व्यानः स्थापयते रसम् ।। <br>
रसेन तेन ता नाडीः समानः पूरयेत्पुनः ।। ४८ ।। <br>
ततः प्रयांति संपूर्णास्ताश्च देहं समंततः ।। <br>
ततः स नाडिमध्यस्थो रञ्जकेनोष्मणा रसः ।। ४९ ।। <br>
पच्यते पच्यमानस्तु रुधिरत्वं भजेत्पुनः ।। <br>
ततस्त्वग्लोमकेशाश्च मांसं स्नायु शिरास्थि च ।। 1.2.50.५० ।। <br>
नखा मज्जा खवैमल्यं शुक्रवृद्धिः क्रमाद्भवेत् ।। <br>
एवं द्वादशधान्नस्य परिणामः प्रकीर्त्यते ।। ५१ ।। <br>
एवमेतद्विनिष्पन्नं शरीरं पुण्यहेतवे ।। <br>
यथैव स्यंदनः शुभ्रो भारसंवाहनाय च ।। ५२ ।। <br>
तैलाभ्यंगादिभिर्यत्नैर्बहुभिः पाल्यते न चेत् ।। <br>
किं कृत्यं साध्यते तेन यदि भारं वहेन्न हि ।। ५३ ।। <br>
एवमेतेन देहेन किं कृत्यं भोजनोत्तमैः ।। <br>
वर्धितेन न चेत्पुण्यं कुरुते पशुवच्च तत् ।। ५४ ।। <br>
भवंति चात्र श्लोकाः ।। <br>
यस्मिन्काले च देशे च वयसा यादृशेन च ।। <br>
कृतं शुभाशुभं कर्म तत्तथा तेन भुज्यते ।। ५५ ।। <br>
तस्मात्सदा शुभं कार्यमविच्छिन्नसुखार्थिभिः ।। <br>
विच्छिद्यंतेऽन्यथा भोगा ग्रीष्मे कुसरितो यथा ।। ५६ ।। <br>
यस्मात्पापेन दुःखानि तीव्राणि सुबहून्यपि ।। <br>
तस्मात्पापं न कर्तव्यमात्मपीडाकरं हि तत् ।। ५७ ।। <br>
एवं ते वर्णितः साधो प्रश्नोऽयं शक्तितो मया ।। <br>
यथा संजायते प्राणी यथा शृणु प्रलीयते ।। ५८ ।। <br>
आयुष्ये कर्मणि क्षीणे संप्राप्ते मरणे नृणाम्।। <br>
स्वकर्मवशगो देही कृष्यते यमकिंकरैः ।। ५९ ।। <br>
पंचतन्मात्रसहितः समनोबुद्ध्यहंकृतिः ।। <br>
पुण्यपापमयैः पाशैर्बद्धो जीवस्त्यजे द्वपुः ।। 1.2.50.६० ।। <br>
शीर्ष्णश्च सप्तभिश्छिद्रैर्निर्गच्छेत्पुण्यकर्मणाम् ।। <br>
अधश्च पापिनां यांति योगिनां ब्रह्मरंध्रतः ।। ६१ ।। <br>
तत्क्षणात्सोऽथ गृह्णाति शारीरं चातिवाहिकम् ।। <br>
अंगुष्ठपर्वमात्रं तु स्वप्राणैरेव निर्मितम् ।। ६२ ।। <br>
ततस्तस्मिन्स्थितं जीवं देहे यमभटास्तदा ।। <br>
बद्ध्वा नयंति मार्गेण याम्येनाति यथाबलम्।। ६३ ।। <br>
तप्तांबरीषतुल्येन अयोगुडनिभेन च ।। <br>
प्रतप्तसिकतेनापि ताम्रपात्रनिभेन च ।। ६४ ।। <br>
षडशीतिसहस्राणि योजनानां महीतलात् ।। <br>
कृष्यमाणो यमपुरीं नीयते पापकृद्भटैः।।६५।। <br>
क्वचिच्छीतं महादुर्गमन्धकारं क्वचिन्महत्।। <br>
अग्निसंस्पर्शवदनैः काककाकोलजंबुकैः ।६६।।<br>
मक्षिकादंशमशकैर्भक्ष्यते सर्पवृश्चिकैः ।। <br>
भक्ष्यमाणोऽपि तैर्जंतुः क्रंदते म्रियते न हि ।। ६१७ ।। <br>
क्वचिच्च भक्ष्यते घोरै राक्षसैः कृष्यतेऽस्यते ।। <br>
दह्यमानोतिघोरेण सैकतेन च नीयते ।। ६८ ।। <br>
मुहूतैर्दशभिर्याति तं मार्गमतिदुस्तरम् ।। <br>
तं कालं सुमहद्वेत्ति पुरुषो वर्षसंमितम् ।। ६९ ।। <br>
तार्यते च नदीं घोरां पूयशोणितवाहिनीम् ।। <br>
नदीं वैतरणीं नाम केशशैवलशाद्वलाम् ।। 1.2.50.७० ।। <br>
ततो यमस्य पुरतः स्थाप्यते यमकिंकरैः ।। <br>
पापी महाभयं पश्येत्कालांतकमुखैर्वृतम् ।। ७१ ।। <br>
पुण्यकर्मा सौम्यरूपं धर्मराजं तदा किल ।। <br>
मनुष्या एव गच्छंति यमलोकेन चापरे ।। ।। ७२ ।। <br>
मरणानंतरं तेषां जंतूनां योनिपूरणम् ।। <br>
तथाहि प्रेता मनुजाः श्रूयंते नान्यजंतवः ।। ७३ ।। <br>
धार्मिकः पूज्यते तत्र पापः पाशगलो भवेत् ।। <br>
धार्मिकश्च यथा याति तं मार्गं शृणु वच्मि ते ।। ७४ ।। <br>
आरामद्रुमदातारः फलपुष्पवता पथा ।। <br>
छायया च सुखं यांति तथा ये च्छत्रदा नराः ।। ।। ७५ ।। <br>
उपानहप्रदा यानैर्वितृषाः पूर्तधर्मिणः ।। <br>
विमानैर्यानदा यांति तथा शय्यासनप्रदाः ।। ७६ ।। <br>
भक्ष्यभोज्यैस्तथा तृप्ता यांति भोजनदायिन ।। <br>
दीपप्रदाः प्रकाशेन गोप्रदास्तां नदीं सुखम् ।।७७।। <br>
श्रीसूर्यं श्रीमहादेवं भक्ता ये पुरुषोत्तमम् ।। <br>
जन्मप्रभृति ते यांति पूज्यमाना यमानुगैः ।। ७८ ।। <br>
महीं गां कांचनं लोहं तिलान्कार्पासमेव च ।। <br>
लवणं सप्तधान्यं च दत्त्वा याति सुखं नरः ।।७९।। <br>
तेषां तत्र गतानां च पापिनां पुण्यकर्मिणाम् ।। <br>
चित्रगुप्तः प्रेतपाय निरूपयति वै ततः ।। 1.2.50.८० ।। <br>
प्रेतलोके स वसति ततः संवत्सरं नरः ।। <br>
वत्सरेण च तेनास्य शरीरमभिजायते ।। ८१ ।। <br>
सोदकुम्भमथान्नाद्यं बांधवैर्यत्प्रदीयते ।। <br>
दिनेदिने स तद्भुक्त्वा तेन वृद्धिं प्रयाति च ।। ८२ ।। <br>
पूर्वदत्तमथान्नाद्यं प्राप्नोति स्वयमेव च ।। <br>
स्वयं येन न दत्तं च तथा दाता न विद्यते ।। ८३ ।। <br>
न चाप्युदकदातासौ क्षुत्तृड्भ्यामतिपीड्यते ।। <br>
बांधवैस्तूदकं दत्तं नदीभूत्वोपतिष्ठति ।। ८४ ।। <br>
मासिमासि च यच्छ्राद्धं षोडशश्राद्धपूर्वकम् ।। <br>
अत्र न क्रियते यस्य प्रेतत्वात्स न मुच्यते ।। ८५ ।। <br>
मानुषेण दिनेनैव प्रेतलोके दिनं स्मृतम् ।। <br>
तस्माद्दिनेदिने देयं प्रेतायान्नं च वत्सरम् ।। ८६ ।। <br>
तं च स्माशानिकानाम गणा याम्या भयावहाः ।। <br>
शीतवातातपोपेतं तत्र रक्षंति पापिनम् ।। ८७ ।। <br>
यथेह बन्धने कश्चिद्रक्ष्यते विषमैर्नरैः ।। <br>
प्रेतपिंडा न दीयंते षोडशश्राद्धपूर्वकाः ।। ८८ ।। <br>
यस्य तस्य न मोक्षोऽस्ति प्रेतत्वाद्वै युगैरपि ।। <br>
ततः सपिण्डीकरणे बांधवैः सुकृते नरः ।। ८९ ।। <br>
पूर्णे संवत्सरे देहं संपूर्णं प्रतिपद्यते ।। <br>
पापात्मा घोररूपं तु धार्मिको दिव्यमुत्तमम् ।। 1.2.50.९० ।। <br>
ततः स नरकं याति स्वर्गं वा स्वेन कर्मणा ।। <br>
रौरवाद्याश्च नरकाः पातालतलसंस्थिताः ।।९१।। <br>
सुराद्याः सत्यपर्यंताः स्वर्लोकस्योर्ध्वमाश्रिताः ।। <br>
इतिहासपुराणेषु वेदस्मृतिषु यच्छुतम् ।। ९२ ।। <br>
पुण्यं तेन भवेत्स्वर्गो नरकस्तद्विपर्ययात् ।। <br>
तत्रापि कालवसति कर्मणामनुरूपतः ।।९३।। <br>
अर्वाक्सपिंडीकरणं यस्य वर्षाच्च वा कृतम् ।। <br>
प्रेतत्वमपि तस्यापि प्रोक्तं संवत्सरं धुवम् ।। ९४ ।। <br>
यैरिष्टं च त्रिभिर्मेधैरर्चितं वा सुरत्रयम् ।। <br>
प्रेतलोकं न ते यांति तथा ये समरे हताः।।९५।। <br>
शुद्धेन पुण्येन दिवं च शुद्धां पापेन शुद्धेन तथा तमोंधम्।। <br>
मिश्रेण स्वर्गं नरकं च याति देहस्तथैवास्य भवेच्च तादृक्।। ९६ ।। <br>
प्रश्नत्रयं चेति तव प्रणीतमुत्पत्तिमृत्यू परलोकवासः ।। <br>
यथा गुरुर्मे समुदाजहार किं भूय इच्छत्युत तद्वदामि ।। ९७ ।। <br>
इति श्रीस्कान्दे महापुराण एकाशीतिसाहस्र्यां संहितायां प्रथमे माहेश्वरखण्ड कौमारिकाखण्डे आदित्यकमठसंवादे जीवस्य पारलौकिकगत्यादिवर्णनंनाम पंचाशत्तमोऽध्यायः ।। ५० ।। <br>
<br>
</span>
