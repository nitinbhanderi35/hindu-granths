<span style="font-size: 14pt; line-height: 200%"><br>
<b>॥ नारद उवाच॥	<br></b>
अथ ते ददृशुः पार्थ संयमस्थं महामुनिम्॥	<br>
क्रियायोगसमायुक्तं तपोमूर्तिधरं यथा॥ १२.१ ॥	<br>
जटास्त्रिषवणस्नानकपिलाः शिरसा तदा॥	<br>
धारयन्तं लोमशाख्यमाज्यसिक्तमिवानलम्॥ १२.२ ॥	<br>
सव्यहस्ते तृणौघं च च्छायार्थे विप्रसत्तमम्॥	<br>
दक्षिणे चाक्षमालां च बिभ्रतं मैत्रमार्गगम्॥ १२.३ ॥	<br>
अहिंसयन्दुरुक्ताद्यैः प्राणिनो भूमिचारिणः॥	<br>
यः सिद्धिमेति जप्येन स मैत्रो मुनिरुच्यते॥ १२.४ ॥	<br>
बकभूपद्विजोलूकगृध्रकूर्मा विलोक्य च॥	<br>
नेमुः कलापग्रामे तं चिरंतनतपोनिधिम्॥ १२.५ ॥	<br>
स्वागतासनसत्कारेणामुना तेऽति सत्कृताः॥	<br>
यथोचितं प्रतीतास्तमाहुः कार्यं हृदि स्थितम्॥ १२.६ ॥	<br>
<b>॥कूर्म उवाच॥	<br></b>
इन्द्रद्युम्नोऽयमवनीपतिः सत्रिजनाग्रणीः॥	<br>
कीर्तिलोपान्निरस्तोऽयं वेधसा नाकपृष्ठतः॥ १२.७ ॥	<br>
मार्कंडेयादिभिः प्राप्य कीर्त्युद्धारंच सत्तम॥	<br>
नायं कामयते स्वर्गं पुनःपातादिभीषणम्॥ १२.८ ॥	<br>
भवतानुगृहीतोऽयमिहेच्छति महोदयम्॥	<br>
प्रणोद्यस्तदयं भूपः शिष्यस्ते भगवन्मया॥	<br>
त्वत्सकाशमिहानीतो ब्रूहि साध्वस्य वांछितम्॥ १२.९ ॥	<br>
परोपकरणं नाम साधूनां व्रतमाहितम्॥	<br>
विशेषतः प्रणोद्यानां शिष्यवृत्तिमुपेयुषाम्॥ १२.१० ॥	<br>
अप्रणोद्येषु पापेषु साधु प्रोक्तमसंशयम्॥	<br>
विद्वेषं मरणं चापि कुरुतेऽन्यतरस्य च॥ १२.११ ॥	<br>
अप्रमत्तः प्रणोद्येषु मुनिरेष प्रयच्छति॥	<br>
तदेवेति भवानेवं धर्मं वेत्ति कुतो वयम्॥ १२.१२ ॥	<br>
<b>॥लोमश उवाच॥	<br></b>
कूर्म युक्तमिदं सर्वं त्वयाभिहितमद्य नः॥	<br>
धर्मशास्त्रोपनतं तत्स्मारिताः स्म पुरातनम्॥ १२.१३ ॥	<br>
ब्रूहि राजन्सुविश्रब्धं सन्देहं हृदयस्थितम्॥	<br>
कस्ते किमब्रवीच्छेषं वक्ष्याम्यहं न संशयः॥ १२.१४ ॥	<br>
<b>॥इन्द्रद्युम्न उवाच॥	<br></b>
भगवन्प्रथमः प्रश्रस्तावदेव ममोच्यताम्॥	<br>
ग्रीष्मकालेऽपि मध्यस्थै रवौ किं न तवाश्रमः॥ १२.१५ ॥	<br>
कुटीमात्रोऽपि यच्छाया तृणैः शिरसि पाणिगैः॥ १२.१६ ॥	<br>
<b>॥लोमश उवाच॥	<br></b>
मर्तव्यमस्त्यवश्यं च काय एष पतिष्यति॥	<br>
कस्यार्थे क्रियते गेहमनित्यभवमध्यगैः॥ १२.१७ ॥	<br>
यस्य मृत्युर्भवेन्मित्रं पीतं वाऽमृतमुत्तमम्॥	<br>
तस्यैतदुचितं वक्तुमिदं मे श्वो भविष्यति॥ १२.१८ ॥	<br>
इदं युगसहस्रेषु भविष्यमभविद्दिनम्॥	<br>
तदप्यद्यत्वमापन्नं का कथामरणावधेः॥ १२.१९ ॥	<br>
कारणानुगतं कार्यमिदं शुक्रादभूद्वपुः॥	<br>
कथं विशुद्धिमायाति क्षालितांगारवद्वद॥ १२.२० ॥	<br>
तदस्यापि कृते पापं शत्रुषड्वर्गनिर्जिताः॥	<br>
कथंकारं न लज्जन्ते कुर्वाणा नृपसत्तम॥ १२.२१ ॥	<br>
तद्ब्रह्मण इहोत्पन्नः सिकताद्वयसम्भवः॥	<br>
निगमोक्तं पठञ्छृण्वन्निदं जीविष्यते कथम्॥ १२.२२ ॥	<br>
तथापि वैष्णवी माया मोहयत्यविवेकिनम्॥	<br>
हृदयस्थं न जानंति ह्यपि मृत्यु शतायुषः॥ १२.२३ ॥	<br>
दन्ताश्चलाश्चला लक्ष्मीर्यौवनं जीवितं नृप॥	<br>
चलाचलमतीवेदं दानमेवं गृहं नृणाम्॥ १२.२४ ॥	<br>
इति विज्ञाय संसारसारं च चलाचलम्॥	<br>
कस्यार्थे क्रियते राजन्कुटजादि परिग्रहः॥ १२.२५ ॥	<br>
<b>॥इन्द्रद्युम्न उवाच॥	<br></b>
चिरायुर्भगवानेव श्रूयते भुवनत्रये॥	<br>
तदर्थमहमायातस्तत्किमेवं वचस्तव॥ १२.२६ ॥	<br>
<b>॥लोमश उवाच॥	<br></b>
प्रतिकल्पं मच्छरीरादेकरोमपरिक्षयः॥	<br>
जायते सर्वनाशे च मम भावि प्रमापणम्॥ १२.२७ ॥	<br>
पश्य जानुप्रदेशं मे द्व्यंगुलं रोमवर्जितम्॥	<br>
जातं वपुस्तद्बिभेमि मर्तव्ये सति किं गृहैः॥ १२.२८ ॥	<br>
<b>॥नारद उवाच॥	<br></b>
इत्थं निशम्य तद्वाक्यं स प्रहस्यातिविस्मितः॥	<br>
भूपालस्तस्य पप्रच्छ कारणं तादृशायुषः॥ १२.२९ ॥	<br>
<b>॥इन्द्रद्युम्न उवाच॥	<br></b>
पृच्छामि त्वामहं ब्रह्मन्यदायुरिदमीदृशम्॥	<br>
तव दीर्घं प्रभावोऽसौ दानस्य तपसोऽथवा॥ १२.३० ॥	<br>
<b>॥लोमश उवाच॥	<br></b>
श्रृणु भूप प्रवक्ष्यामि पूर्वजन्मसमुद्भवाम्॥	<br>
शिवधर्मयुतां पुण्यां कथां पापप्रणाशनीम्॥ १२.३१ ॥	<br>
अहमासं पुरा शूद्रो दरिद्रोऽतीवभूतले॥	<br>
भ्रमामि वसुधापृष्ठे ह्यशनपीडितो भृशम्॥ १२.३२ ॥	<br>
ततो मया महल्लिंगं जालिमध्यगतं तदा॥	<br>
मध्याह्नेऽस्य जलाधारो दृष्टश्चैवा विदूरतः॥ १२.३३ ॥	<br>
ततः प्रविश्य तद्वारि पीत्वा स्नात्वा च शांभवम्॥	<br>
तल्लिंगं स्नापितं पूजा विहिता कमलैः शुभैः॥ १२.३४ ॥	<br>
अथ क्षुत्क्षामकंठोऽहं श्रीकंठं तं नमस्य च॥	<br>
पुनः प्रचलितो मार्गे प्रमीतो नृपसत्तम॥ १२.३५ ॥	<br>
ततोऽहं ब्राह्मणगृहे जातो जातिस्मरः सुतः॥	<br>
स्नापनाच्छिवलिंगस्य सकृत्कमलपूजनात्॥ १२.३६ ॥	<br>
स्मरन्विलसितं मिथ्या सत्याभासमिदं जगत्॥	<br>
अविद्यामयमित्येवं ज्ञात्वा मूकत्वमास्थितः॥ १२.३७ ॥	<br>
तेन विप्रेण वार्धक्ये समाराध्य महेश्वरम्॥	<br>
प्राप्तोऽहमिति मे नाम ईशान इति कल्पितम्॥ १२.३८ ॥	<br>
ततः स विप्रो वात्सल्यादगदान्सुबहून्मम॥	<br>
चकार व्यपनेष्यामि मूकत्वमिति निश्चयः॥ १२.३९ ॥	<br>
मंत्रवादान्बहून्वैद्यानुपायानपरानपि॥	<br>
पित्रोस्तथा महामायासंबद्धमनसोस्तथा॥ १२.४० ॥	<br>
निरीक्ष्य मूढतां हास्यमासीन्मनसि मे तदा॥	<br>
तथा यौवनमासाद्य निशि हित्वा निजं गृहम्॥ १२.४१ ॥	<br>
संपूज्य कमलैः शंभुं ततः शयनमभ्यगाम्॥	<br>
ततः प्रमीते पितरि मूढइत्यहमुज्झितः॥ १२.४२ ॥	<br>
संबंधिभिः प्रतीतोऽथ फलाहारमवस्थितः॥	<br>
प्रतीतः पूजयामीशमब्जैर्बहुविधैस्तथा॥ १२.४३ ॥	<br>
अथ वर्षशतस्यांते वरदः शशिशेखरः॥	<br>
प्रत्यक्षो याचितो देहि जरामरणसंक्षयम्॥ १२.४४ ॥	<br>
<b>॥ईश्वर उवाच॥ 	<br></b>
अजरामरता नास्ति नामरूपभृतोयतः॥	<br>
ममापि देहपातः स्यादवधिं कुरु जीविते॥ १२.४५ ॥	<br>
इति शंभोर्वचः श्रुत्वा मया वृतिमिदं तदा॥	<br>
कल्पांते रोमपातोऽस्तु मरणं सर्वसंक्षये॥ १२.४६ ॥	<br>
ततस्तव गणो भूयामिति मेऽभीप्सितो वरः॥	<br>
तथेत्युक्त्वा स भगवान्हरश्चादर्शनं गतः॥ १२.४७ ॥	<br>
अहं तपसिनिष्ठश्च ततः प्रभृति चाभवम्॥	<br>
ब्रह्महत्यादिभिः पापैर्मुच्यते शिवपूजनात्॥ १२.४८ ॥	<br>
ब्रध्नाब्जैरितरैर्वपि कमलैर्नात्र संशयः॥	<br>
एवं कुरु महाराज त्वमप्याप्स्यसि वांछितम्॥ १२.४९ ॥	<br>
हरभक्तस्य लोकस्य त्रिलोक्यां नास्ति दुर्लभम्॥	<br>
बहिःप्रवृत्तिं सगृह्य ज्ञानकर्मेन्द्रियादि च॥ १२.५० ॥	<br>
लयः सदाशिवे नित्यमतर्यो गोऽयमुच्यते॥	<br>
दुष्करत्वाद्वहिर्योगं शिव एव स्वयं जगौ॥ १२.५१ ॥	<br>
पंचभिश्चार्चनं भूतैर्विशिष्टफलदं ध्रुवम्॥	<br>
क्लेशकर्मविपाकाद्यैराशयैश्चाप्य संयुतम्॥ १२.५२ ॥	<br>
ईशानमाराध्य जपन्प्रणवं मुक्तिपाप्नुयात्॥	<br>
सर्वपापक्षये जाते शिवे भवति भावना॥ १२.५३ ॥	<br>
पापोपहतबुद्धीनां शिवे वार्तापि दुर्लभा॥	<br>
दुर्लभं भारते जन्म दुर्लभं शिवपूजनम्॥ १२.५४ ॥	<br>
दुर्लभं जाह्नवीस्नानं शिवे भक्तिः सुदुर्लभा॥	<br>
दुर्लभं ब्राह्मणे दानं दुर्लभं वह्निपूजनम्॥ १२.५५ ॥	<br>
अल्पपुण्यैश्च दुष्प्रापं पुरुषोत्तमपूजनम्॥ १२.५६ ॥	<br>
लक्षेण धनुषां योगस्तदर्धेन हुताशनः॥	<br>
पात्रं शतसहस्रेण रेवा रुद्रश्च षष्टिभिः॥ १२.५७ ॥	<br>
इति दमुक्तमखिलं मया तव महीपते॥	<br>
यथायुरभवद्दीर्घं समाराध्य महेश्वरम्॥ १२.५८ ॥	<br>
न दुर्लभं न दुष्प्रापं न चासाध्यं महात्मनाम्॥	<br>
शिवभक्तिकृतां पुंसां त्रिलोक्यामिति निश्चितम्॥ १२.५९ ॥	<br>
नंदीश्वरस्य तेनैव वपुषा शिवपूजनात्॥	<br>
सिद्धिमालोक्य को राजञ्छंकरं न नमस्यति॥ १२.६० ॥	<br>
श्वेतस्य च महीपस्य श्रीकंठं च नमस्यतः॥	<br>
कालोपि प्रलयं यातः कस्तमीशं न पूजयेत्॥ १२.६१ ॥ (१६)	<br>
यदिच्छया विश्वमिदं जायते व्यवतिष्ठते॥	<br>
तथा संलीयते चांते कस्तं न शरणं व्रजेत्॥ १२.६२ ॥	<br>
एतद्रहस्यमिदमेव नृणां प्रधानं कर्तव्यमत्र शिवपूजनमेव भूप॥	<br>
यस्यांतरायपदवीमुपयांति लोकाः सद्योः नरः शिवनतः शिवमेव सत्यम्॥ १२.६३ ॥	<br>
इति श्रीस्कांदे महापुराण एकाशीतिसाहस्र्यां संहितायां प्रथमे माहेश्वरखण्डे कौमारिकाखण्डे महीप्रादुर्भावे लोमशवृत्तान्ते शिवपूजनमाहात्म्यवर्णनंनाम द्वादशोऽध्यायः॥ १२ ॥ छ ॥  	<br>
</span>
