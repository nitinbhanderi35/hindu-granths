<span style="font-size: 14pt; line-height: 200%"><b>॥सूत उवाच॥	<br></b>
ततो द्विजौः परिवृतं नारदं देवपूजितम्॥	<br>
अभिगम्योपजग्राह सर्वानथ स पाण्डवः॥ २.१ ॥	<br>
ततस्तं नारदः प्राह जयारातिधनंजय॥	<br>
धर्मे भवति ते बुद्धिर्देवेषु ब्राह्मणेषु च॥ २.२ ॥	<br>
कच्चिदेतां महायात्रां वीर द्वादशवारषिकीम्॥	<br>
आचरन्खिद्यसे नैवमथ वा कुप्यसे न च॥ २.३ ॥	<br>
मुनीनामपि चेतांसि तीर्थयात्रासु पांडव॥	<br>
खिद्यंति परिकृप्यंति श्रेयसां विघ्नमूलतः॥ २.४ ॥	<br>
कच्चिन्नैतेन दोषेण समाश्लिष्टोऽसि पांडव॥	<br>
अत्र चांगिरसा गीतां गाथामेतां हि शुश्रुम॥ २.५ ॥	<br>
यस्य हस्तौ च पादौ च मनश्चैव सुसंयतम्॥	<br>
निर्विकाराः क्रियाः सर्वाः स तीर्थफलमश्नुते॥ २.६ ॥	<br>
तदिदं हृदि धार्यं ते किं वा त्वं तात मन्यसे॥	<br>
भ्राता युधिष्ठिरो यस्य सखा यस्य स केशवः॥ २.७ ॥	<br>
पुनरेतत्समुचितं यद्विप्रैः शिक्षणं नृणाम्॥	<br>
वयं हि धर्मगुरवः स्थापितास्तेन विष्णुना॥ २.८ ॥	<br>
विष्णुना चात्र श्रृणुमो गीतां गाथां द्विजान्प्रति॥ २.९ ॥	<br>
यस्यामलामृतयशःश्रवणावगाहः सद्यः पुनाति जगदा श्वपचाद्विकुंठः॥	<br>
सोहं भवद्भिरुपलब्ध सुतीर्थकीर्तिश्छद्यां स्वबाहुमपि यः प्रतिकूलवर्ती॥ २.१० ॥	<br>
प्रियं च पार्थ ते ब्रूमो येषां कुशलकामुकः॥	<br>
सर्वे कुशलिनस्ते च यादवाः पांडवास्तथा॥ २.११ ॥	<br>
अधुना भीमसेनेन कुरूणामुपतापकः॥	<br>
शासनाद्धृतराष्ट्रस्य वीरवर्मा नृपो हतः॥ २.१२ ॥	<br>
स हि राज्ञामजेयोऽभूद्यथापूर्वं बलिर्बली॥	<br>
कंटकं कंटकेनेव धृतराष्ट्रो जिगाय तम्॥ २.१३ ॥	<br>
इत्यादिनारदप्रोक्तां वाचमाकर्ण्य फाल्गुनः॥	<br>
अतीव मुदितः प्राह तेषामकुशलं कुतः॥ २.१४ ॥	<br>
ये ब्राह्मणमते नित्यं ये च ब्राह्मणपूजकाः॥	<br>
अहं च शक्त्या नियतस्तीर्थानि विचरन्ननु॥ २.१५ ॥	<br>
आगतस्तीर्थमेतद्धि प्रमोदोऽतीव मे हृदि॥	<br>
तीर्थानां दर्शनं धन्यमवगाहस्ततोऽधिकः॥ २.१६ ॥	<br>
माहात्म्यश्रवणं तस्मादौर्वोपि मुनिरब्रवीत्॥	<br>
तदहं श्रोतुमिच्छामि तीर्थस्यास्य गुणान्मुने॥ २.१७ ॥	<br>
एतेनैव श्राव्यमेतद्यत्त्वयांगीकृतं मुने॥	<br>
त्वं हि त्रिलोकीं विचरन्वेत्सि सर्वां हि सारताम्॥ २.१८ ॥	<br>
तदेतत्सर्वतीर्थेभ्योऽधिकं मन्ये त्वदा हृतम्॥ २.१९ ॥	<br>
<b>॥नारद उवाच॥	<br></b>
उचितं तव पार्थैतद्यत्पृच्छसि गुणिन्गुणान्॥	<br>
गुणिनामेव युज्यन्ते श्रोतुं धर्मोद्भवा गुणाः॥	<br>
साधूनां धर्मश्रवणैः कीर्तनैर्याति चान्वहम्॥ २.२० ॥	<br>
पापानामसदालापैरायुर्याति यथान्वहम्॥	<br>
तदहं कीर्तयिष्यामि तीर्थस्यास्य गुणान्बहून्॥ २.२१ ॥	<br>
यथा श्रुत्वा विजानासि युक्तमंगीकृतं मया॥	<br>
पुराहं विचरन्पार्थ त्रिलोकीं कपिलानुगः॥ २.२२ ॥	<br>
गतवान्ब्रह्मणो लोकं तत्रापश्यं पितामहम्॥	<br>
स हि राजर्षिदेवर्‌षिमूर्तामूर्तैः सुसंवृतः॥ २.२३ ॥	<br>
विभाति विमलो ब्रह्मा नक्षत्रैरुडुराडिव॥	<br>
तमहं प्रणिपत्याथ चक्षुषा कृतस्वागतः॥ २.२४ ॥	<br>
उविष्टः प्रमुदितः कपिलेन सहैव च॥	<br>
एतस्मिन्नंतरे तत्र वार्तिकाः समुपागताः॥ २.२५ ॥	<br>
प्रहीयंते हि ते नित्यं जगद्द्रष्टुं हि ब्रह्मणा॥	<br>
कृतप्रणामानथ तान्समासीनान्पितामहः॥ २.२६ ॥	<br>
चक्षुषामृतकल्पेन प्लावयन्निव चाब्रवीत्॥	<br>
कुत्र कुत्र विचीर्णं वो दृष्टं श्रुतमथापि वा॥ २.२७ ॥	<br>
किंचिदेवाद्भुतं ब्रूत श्रवणाद्येन पुण्यता॥	<br>
एवमुक्ते भगवता तेषां यः प्रवरो मतः॥ २.२८ ॥	<br>
सुश्रवानाम ब्रह्माणं प्रणिपत्येदमूचिवान्॥	<br>
प्रभोरग्रे च विज्ञप्तिर्यथा दीपो रवेस्तथा॥ २.२९ ॥	<br>
तथापि खलु वाच्यं मे परार्थं प्रेरितेन ते॥	<br>
मुनिः कात्यायनोनाम श्रुत्वा धर्मान्पुनर्बहून्॥ २.३० ॥	<br>
सारजिज्ञासया तस्थावेकांगुष्ठः शतं समाः॥	<br>
ततः प्रोवाच तं दिव्या वाणी कात्यायन श्रृणु॥ २.३१ ॥	<br>
पुण्ये सरस्वतीतीरे पृच्छ सारस्वतं मुनिम्॥	<br>
स ते सारं धर्मसाध्यं धर्मज्ञोऽभिवदिष्यति॥ २.३२ ॥	<br>
इति श्रुत्वा मुनिवरो मुनिश्रेष्ठमुपेत्य तम्॥	<br>
प्रणम्य शिरसा भूमौ पप्रच्छेदं हृदि स्थितम्॥ २.३३ ॥	<br>
सत्यं केचित्प्रशंसंतितपः शौचं तथा परे॥	<br>
सांख्यं केचित्प्रशंसंति योगमन्ये प्रचक्षते॥ २.३४ ॥	<br>
क्षमां केचित्प्रशंसंति तथैव भृशमार्ज्जवम्॥	<br>
केचिन्मौनं प्रशंसंति केचिदाहुः परं श्रुतम्॥ २.३५ ॥	<br>
सम्यग्ज्ञानं प्रशंसंति केचिद्वैराग्यमुत्तमम्॥	<br>
अग्निष्टोमादिकर्माणि तथा केचित्परं विदुः॥ २.३६ ॥	<br>
आत्मज्ञानं परं केचित्समलोष्टाश्मकांचनम्॥	<br>
इत्थं व्यवस्थिते लोके कृत्याकृत्यविधौ जनाः॥ २.३७ ॥	<br>
व्यामोहमेव गच्छंति किं श्रेय इति वादिनः॥	<br>
यदेतेषु परं कृत्यम् नुष्ठेयं महात्मभिः॥ २.३८ ॥	<br>
वक्तुमर्हसि धर्मज्ञ मम सर्वार्थसाधकम्॥ २.३९ ॥	<br>
<b>॥सारस्वत उवाच॥	<br></b>
यन्मां सरस्वती प्राह सारं वक्ष्यामि तच्छृणु॥	<br>
छायाकारं जगत्सर्वमुत्पत्तिक्षयधर्मि च॥	<br>
वारांगनानेत्रभंगस्वद्वद्भंगुरमेव तत्॥ २.४० ॥	<br>
धनायुर्यौवनं भोगाञ्जलचंद्रवदस्थिरान्॥	<br>
बुद्ध्या सम्यक्परामृश्य स्थाणुदानं समाश्रयेत्॥ २.४१ ॥	<br>
दानवान्पुरुषः पापं नालं कर्तुमिति श्रुतिः॥	<br>
स्थाणुभक्तो जन्ममृत्यू नाप्नोतीति श्रुति स्तथा॥ २.४२ ॥	<br>
सावर्णिना च गाथे द्वे कीर्तिते श्रृणु ये पुरा॥	<br>
वृषो हि भगवान्धर्मो वृषभो यस्य वाहनम्॥ २.४३ ॥	<br>
पूज्यते स महादेवः स धर्मः पर उच्यते॥	<br>
दुःखावर्ते तमोघोरे धर्माधर्मजले तथा॥ २.४४ ॥	<br>
क्रोधपंके मदग्राहे लोभबुद्बदसंकटे॥	<br>
मानगंभीरपाताले सत्त्वयानविभूषिते॥ २.४५ ॥	<br>
मज्जंतं तारयत्येको हरः संसारसागरात्॥	<br>
दानं वृत्तं व्रतं वाचः कीर्तिधर्मौ तथायुषः॥ २.४६ ॥	<br>
परोपकरणं कायादसारात्सारमुद्धरेत्॥	<br>
धर्मे रागः श्रुतौ चिंता दाने व्यसनमुत्तमम्॥ २.४७ ॥	<br>
इंद्रियार्थेषु वैराग्यं संप्राप्तं जन्मनः फलम्॥	<br>
देशेऽस्मिन्भारते जन्म प्राप्य मानुष्यमध्रुवम्॥ २.४८ ॥	<br>
न कुर्यादात्मनः श्रेयस्तेनात्मा वंचतश्चिरम्॥	<br>
देवासुराणां सर्वेषां मानुष्यमतिदुर्लभम्॥ २.४९ ॥	<br>
तत्संप्राप्य तथा कुर्यान्न गच्छेन्नरकं यथा॥	<br>
सर्वस्य मूलं मानुष्यं तथा सर्वार्थसाधकम्॥ २.५० ॥	<br>
यदि लाभे न यत्नस्ते मूलं रक्ष प्रयत्नतः॥	<br>
महता पुण्यमूल्येन क्रीयते कायनौस्त्वया॥ २.५१ ॥	<br>
गंतुं दुःखोदधेः पारं तर यावन्न भिद्यते॥	<br>
अविकारिशरीरत्वं दुष्प्राप्यं वै ततः॥ २.५२ ॥	<br>
नापक्रामति संसारादात्महा स नराधमः॥	<br>
तपस्तप्यन्ति यतयो जुह्वते चात्र यज्विनः॥	<br>
दानानि चात्र दीयंते परलोकार्थमादरात्॥ २.५३ ॥	<br>
<b>॥कात्यायन उवाच॥ 	<br></b>
दानस्य तपसो वापि भगवन्किं च दुष्करम्॥	<br>
किं वा महत्फलं प्रेत्य सारस्वत ब्रवीहि तत्॥ २.५४ ॥	<br>
<b>॥सारस्वत उवाच॥	<br></b>
न दानाद्दुष्करतरं पृथिव्यामस्ति किंचन॥	<br>
मुने प्रत्यक्षमेवैतद्दृश्यते लोकसाक्षिकम्॥ २.५५ ॥	<br>
परित्यज्य प्रियान्प्राणान्धनार्थे हि महाभयम्॥	<br>
प्रविशंति महालोभात्समुद्रमटवीं गिरिम्॥ २.५६ ॥	<br>
सेवामन्ये प्रपद्यंते श्ववृत्तिरिति या स्मृता॥	<br>
हिंसाप्रायां बहुक्लेशां कृषिं चैव तथा परे॥ २.५७ ॥	<br>
तस्य दुःखार्जितस्येह प्राणेभ्योपि गरीयसः॥	<br>
आयासशतलब्धस्य परित्यागः सुदुष्करः॥ २.५८ ॥	<br>
यद्ददाति यदश्नाति तदेव धनिनो धनम्॥	<br>
अन्ये मृतस्य क्रीडंति दारैरपि धनैरपि॥ २.५९ ॥	<br>
अहन्यहनि याचंतमहं मन्ये गुरुं यथा॥	<br>
मार्जनं दर्पणस्येव यः करोति दिनेदिने॥ २.६० ॥	<br>
दीयमानं हि नापैति भूय एवाभिवर्धते॥	<br>
कूप उत्सिच्यमानो हि भवेच्छुद्धो बहूदकः॥ २.६१ ॥	<br>
एकजन्मसुखस्यार्थे सहस्राणि विलापयेत्॥	<br>
प्राज्ञो जन्मसहस्रेषु संचिनोत्येकजन्मनि॥ २.६२ ॥	<br>
मूर्खो हि न ददात्यर्थानिह दारिद्र्यशंकया॥	<br>
प्राज्ञस्तु विसृजत्यर्थानमुत्र तस्य शंकया॥ २.६३ ॥	<br>
किं धनेन करिष्यंति देहिनो भंगुराश्रयाः॥	<br>
यदर्थं धनमिच्छंति तच्छरीरमशाश्वतम्॥ २.६४ ॥	<br>
अक्षरद्वयमभ्यस्तं नास्तिनास्तीति यत्पुरा॥	<br>
तदिदं देहिदेहिति विपरीतमुपस्थितम्॥ २.६५ ॥	<br>
बोधयंति च यावंतो देहीति कृपणं जनाः॥	<br>
अवस्थेयमदानस्य मा भूदेवं भवानपि॥ २.६६ ॥	<br>
दातुरेवोपकाराय वदत्यर्थीति देहि मे॥	<br>
यस्माद्दाता प्रयात्यूर्ध्वमधस्तिष्ठेत्प्रतिग्रही॥ २.६७ ॥	<br>
दरिद्रा व्याधिता मूर्खाः परप्रेष्यकराः सदा॥	<br>
अदत्तदानाज्जायंते दुःखस्यैव हि भाजनाः॥ २.६८ ॥	<br>
धनवंतमदातारं दरिद्रं वाऽतपस्विनम्॥	<br>
उभावंभसि मोक्तव्यौ कंठे बद्धा महाशिलाम्॥ २.६९ ॥	<br>
शतेषु जायते शूरः सहस्रेषु च पंडितः॥	<br>
वक्ता शतसहस्रेषु दाता जायेत वा न वा॥ २.७० ॥	<br>
गोभिर्विप्रैश्च वेदैश्च सतीभिः सत्यवादिभिः॥	<br>
अलुब्धैर्दानशीलैश्च सप्तभिर्धार्यते मही॥ २.७१ ॥	<br>
शिबिरौशीनरोङ्गानि सुतं च प्रियमौरसम्॥	<br>
ब्राह्मणार्थमुपाकृत्य नाकपृष्ठमितो गतः॥ २.७२ ॥	<br>
प्रतर्द्दनः काशिपति प्रदाय नयने स्वके॥	<br>
ब्राह्मणायातुलां कीर्तिमिह चामुत्र चाश्नुते॥ २.७३ ॥	<br>
निमी राष्ट्रं च वैदेहो जामदग्न्यो वसुंधराम्॥	<br>
ब्राह्मणेभ्यो ददौ चापि गयश्चोर्वीं सपत्तनाम्॥ २.७४ ॥	<br>
अवर्षति च पर्जन्ये सर्वभूतनिवासकृत्॥	<br>
वसिष्ठो जीवयामास प्रजापतिरिव प्रजाः॥ २.७५ ॥	<br>
ब्रह्मदत्तश्च पांचाल्यो राजा बुद्धिमतां वरः॥	<br>
निधिं शंखं द्विजाग्र्येभ्यो दत्त्वा स्वर्गमवाप्तवान्॥ २.७६ ॥	<br>
सहस्रजिच्च राजर्षिः प्राणानिष्टान्महायशाः॥	<br>
ब्राह्मणार्थे परित्यज्य गतो लोकाननुत्तमान्॥ २.७७ ॥	<br>
एते चान्ये च बहवः स्थाणोर्दानेन भक्तितः॥	<br>
रुद्रलोकं गता नित्यं शान्तात्मानो जितेन्द्रियाः॥ २.७८ ॥	<br>
एषां प्रतिष्ठिता कीर्तिर्यावत्स्थास्यति मेदिनी॥	<br>
इति संचिंत्य सारार्थी स्थाणुदानपरो भव॥ २.७९ ॥	<br>
सोऽपि मोह परित्यज्य तथा कात्यायनोऽभवत्॥ २.८० ॥	<br>
<b>॥नारद उवाच॥	<br></b>
एवं सुश्रवसा प्रोक्तां कथामाकर्ण्य पद्मभूः॥	<br>
हर्षाश्रुसंयुतोऽतीव प्रशशंस मुहुर्मुहुः॥ २.८१ ॥	<br>
साधु ते व्याहृतं वत्स एवमेतन्न चान्यथा॥	<br>
सत्यं सारस्वतः प्राह सत्या चैवं तथा श्रुतिः॥ २.८२ ॥	<br>
दानं यज्ञानां वरूथं दक्षिणा लोके दातारँसर्वभूतान्युपजीवंति दानेनारातीरँपानुदंत दानेन द्विषंतो मित्रा भवंति दाने सर्वं प्रतिष्ठितं तस्माद्दानं परमं वदंतीति॥ २.८३ ॥	<br>
संसारसागरे घोरे धर्माधर्मोर्मिसंकुले॥	<br>
दानं तत्र निषेवेत तच्च नौरिव निर्मितम्॥ २.८४ ॥	<br>
इति संचिंत्य च मया पुष्करे स्थापिता द्विजाः॥	<br>
गङ्गायमुनयोर्मध्ये मध्यदेशे द्विजाः सृते॥ २.८५ ॥	<br>
स्थापिताः श्रीहरिभ्यां तु श्रीगौर्या वेदवित्तमाः॥	<br>
रुद्रेण नागराश्चैव पार्वत्या शक्तिपूर्भवाः॥ २.८६ ॥	<br>
श्रीमाले च तथा लक्ष्म्या ह्येवमादिसुरोत्तमैः॥	<br>
नानाग्रहाराः संदत्ता लोकोद्धरणकांक्षया॥ २.८७ ॥	<br>
न हि दानफले कांक्षा काचिन्नऽस्ति सुरोत्तमाः॥	<br>
साधुसंरक्षणार्थं हि दानं नः परिकीर्तितम्॥ २.८८ ॥	<br>
ब्राह्मणाश्च कृतस्थाना नानाधर्मोपदेशनैः॥	<br>
समुद्धरंति वर्णांस्त्रींस्ततः पूज्यतमा द्विजाः॥ २.८९ ॥	<br>
दानं चतुर्विधं दानमुत्सर्गः कल्पितं तथा॥	<br>
संश्रुतं चेति विविधं तत्क्रमात्परिकीर्तितम्॥ २.९० ॥	<br>
वापीकूपतडागानां वृक्षविद्यासुरौकसाम्॥	<br>
मठप्रपागृहक्षेत्रदानमुत्सर्ग इत्यसौ॥ २.९१ ॥	<br>
उपजीवन्निमान्यश्च पुण्यं कोऽपि चरेन्नरः॥	<br>
षष्ठमंशं स लभते यावद्यो विसृजेद्द्विजः॥ २.९२ ॥	<br>
तदेषामेव सर्वेषां विप्रसंस्थापनं परम्॥	<br>
देवसंस्थापनं चैव धर्मस्तन्मूल एव यत्॥ २.९३ ॥	<br>
देवतायतनं यावद्यावच्च ब्राह्मणगृहम्॥	<br>
तावद्दातुः पूर्वजानां पुण्यांशश्चोपतिष्ठति॥ २.९४ ॥	<br>
एतत्स्वल्पं हि वाणिज्यं पुनर्बहुफलप्रदम्॥	<br>
जीर्णोद्धारे च द्विगुणमेतदेव प्रकीर्तितम्॥ २.९५ ॥	<br>
तस्मादिदं त्वहमपिब्रवीमि सुरसत्तमाः॥	<br>
नास्ति दानसमं किंचित्सत्यं सारस्वतो जगौ॥ २.९६ ॥	<br>
<b>॥नारद उवाच॥	<br></b>
इति सारस्वतप्रोक्तां तथा पद्मभुवेरिताम्॥	<br>
साधुसाध्वित्यमोदंत सुराश्चाहं सुविस्मिताः॥ २.९७ ॥	<br>
ततः सभाविसर्गांते सुरम्ये मेरुमूर्धनि॥	<br>
उपविश्य शिलापृष्ठे अहमेतदचिंतयम्॥ २.९८ ॥	<br>
सत्यमाह विरंचिस्तु स किमर्थं तु जीवति॥	<br>
येनैकमपि तद्धृत्तं नैव येन कृतार्थता॥ २.९९ ॥	<br>
तदहं दानपुण्यं हि करिष्यामि कथं स्फुटम्॥	<br>
कौपीनदण्डात्मधनो धनं स्वल्पं हि नास्ति मे॥ २.१०० ॥	<br>
अनर्हते यद्ददाति न ददाति तथार्हते॥	<br>
अर्हानर्हपरिज्ञानाद्दानधर्मो हि दुष्करः॥ २.१०१ ॥	<br>
देशेकाले च पात्रे च शुद्धेन मनसा तथा॥	<br>
न्यायार्जितं च यो दद्याद्यौवने स तदश्नुते॥ २.१०२ ॥	<br>
तमोवृतस्तु यो दद्यात्क्रोधात्तथैव च॥	<br>
भुंक्ते दान फलं तद्धि गर्भस्थो नात्र संशयः॥ २.१०३ ॥	<br>
बालत्वेऽपि च सोऽश्राति यद्दत्तं दम्भकारणात्॥	<br>
दत्तमन्यायतो वित्तं वै चार्थकारणम्॥ २.१०४ ॥	<br>
वृद्धत्वे हि समश्राति नरो वै नात्र भविष्यति॥	<br>
तस्माद्देशे च काले च सुपात्रे विधिना नरः॥	<br>
शुभार्जितं प्रयुञ्जीत श्रद्धया शाठ्यवर्जितः॥ २.१०५ ॥	<br>
तदेतन्निर्धनत्वाच्च कथं नाम भविष्यति॥	<br>
सत्यमाहुः पुरा वाक्यं पुराणमुनयोऽमलाः॥ २.१०६ ॥	<br>
नाधनस्यास्त्ययं लोको न परश्च कथंचन॥	<br>
अभिशस्तं प्रपश्यंति दरिद्रं पार्श्वतः स्थितम्॥ २.१०७ ॥	<br>
दारिद्र्यं पातकं लोके कस्तच्छंसितुमर्हति॥	<br>
पतितः शोच्यते सर्वैर्निर्धनश्चापि शोच्यते॥ २.१०८ ॥	<br>
यः कृशाश्वः कृशधनः कृशभृत्यः कृशातिथिः॥	<br>
स वै प्रोक्तः कृशोनाम न शरीरकृशः कृशऋ २.१०९ ॥	<br>
अर्थवान्दुष्कुलीनोऽपि लोके पूज्यतमो नरः॥	<br>
शशिनस्तुल्यवंशोऽपि निर्धनः परिभूयते॥ २.११० ॥	<br>
ज्ञानवृद्धास्तपोवृद्धा ये च वृद्धा बहुश्रुताः॥	<br>
ते सर्वे धनवृद्धस्य द्वारि तिष्ठन्ति किंकराः॥ २.१११ ॥	<br>
यद्यप्ययं त्रिभुवने अर्थोऽस्माकं पराग्नहि॥	<br>
तथाप्यन्यप्रार्थितो हि तस्यैव फलदो भवेत्॥ २.११२ ॥	<br>
अथवैतत्पुरा सर्वं चिंतयिष्यामि सुस्फुटम्॥	<br>
विलोकयामि पूर्वं तु किंचिद्योग्यं हि स्थानकम्॥ २.११३ ॥	<br>
स चिंतयित्वेति बहुप्रकारं देशांश्च ग्रामान्नगराणि चाश्रमान्॥	<br>
बहूनहं पर्यटन्नाप्तवान्हि स्थानं हितं स्थापये यत्र विप्रान्॥ २.११४ ॥	<br>
इति श्रीस्कांदे महापुराण एकाशीतिसाहस्र्यां संहितायां प्रथमे माहेश्वरखण्डे कौमारिकाखण्डे नारदार्जुनसंवादे दानप्रशंसावर्णनंनाम द्वितीयऽध्यायः॥ २ ॥ छ ॥	<br>
</span>
