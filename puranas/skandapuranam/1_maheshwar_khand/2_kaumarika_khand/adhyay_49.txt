<span style="font-size: 14pt; line-height: 200%">॥ अर्जुन उवाच ॥ ॥ <br>
अत्यद्भुतानि तीर्थानि लिंगानि च महामुने ॥ <br>
श्रुत्वा तव मुखांभोजाद्भृशं मे हृष्यते मनः ॥ १ ॥ <br>
महीनगरकस्यापि स्थापितस्य त्वया मुने ॥ <br>
यानि तीर्थानि मुख्यानि तानि वर्णय मे प्रभो ॥ २ ॥ <br>
॥ नारद उवाच ॥ ॥ <br>
श्रीमन्महीनगरके यानि तीर्थानि फाल्गुन ॥ <br>
तानि वक्ष्यामि यत्रास्ते जया दित्यो रविः प्रभुः ॥ ३ ॥ <br>
जयादित्यस्य यो नाम कीर्तयेदिह मानवः ॥ <br>
सर्वरोगविनिर्मुक्तो लभेत्सोऽपि हृदीप्सितम् ॥ ४ ॥ <br>
यस्य संदर्शनादेव कल्याणैरपि पूर्यते ॥ <br>
मुच्यते चाप्यकल्याणैः श्रद्धावान्पार्थ मानवः ॥ ५ ॥ <br>
तस्य देवस्य चोत्पत्तिं शृणु पार्थ वदामि ते ॥ <br>
शृण्वन्वा कीर्तयन्वापि प्रसादं भास्कराल्लभेत् ॥ ६ ॥ <br>
अहं संस्थाप्य संस्थानमेतत्कालेन केनचित् ॥ <br>
प्रयातो भास्करं लोकं दर्शनार्थी यदृच्छया ॥ ७ ॥ <br>
स मां प्रणतमासीनमभ्यर्च्यार्घेण भास्करः ॥ <br>
प्रहसन्निव प्राहेदं देवो मधुरया गिरा ॥ ८ ॥ <br>
कुत आगम्यते विप्र क्व च वा प्रतिगम्यते ॥ <br>
क्व चायं नारदमुने कालस्ते विहृतोऽभवत् ॥ ९ ॥ <br>
॥ नारद उवाच ॥ ॥ <br>
एवमुक्तो भास्करेण तं तदा प्राब्रवं वचः ॥ <br>
भारते विहृतः खण्डे महीनगरकादपि ॥ <br>
दर्शनार्थं तव विभो समायातोऽस्मि भास्कर ॥ 1.2.49.१० ॥ <br>
॥ रविरुवाच ॥ ॥ <br>
यत्त्वया स्थापितं स्थानं तत्र ये संति ब्राह्मणाः ॥ <br>
तेषां गुणान्मम ब्रूहि किंगुणा ननु ते द्विजाः ॥ ११ ॥ <br>
॥ नारद उवाच ॥ ॥ <br>
एवं पृष्टो भगवता पुनरेवाब्रवं वचः ॥ १२ ॥ <br>
यदि तान्भोः प्रशंसामि स्वीयान्स्तौतीति वाच्यता ॥ <br>
निंदाम्यनर्हान्कस्माद्वा कष्टमेवोभयत्र च ॥ १३ ॥ <br>
अथवा पारमाहात्म्ये सति तेषां महात्मनाम् ॥ <br>
अल्पे कृते वर्णने स्याद्दोष एव महान्मम ॥ १४ ॥ <br>
मदर्चितद्विजेंद्राणां यदि स्याच्छ्रवणेप्सुता ॥ <br>
ततः स्वयं विलोक्यास्ते गत्वेदं मे मतं रवे ॥ १५ ॥ <br>
इति श्रुत्वा मम वचो रविरासीत्सुविस्मितः ॥ <br>
स्वयं द्रक्ष्यामि चोवाच पुनःपुनरहर्पतिः ॥ १६ ॥ <br>
सोऽथ विप्रतनुं कृत्वा मां विसर्ज्यैव भास्करः ॥ <br>
प्रतपन्दिवि योगाच्च प्रयातोर्णवरोधसि ॥ १७ ॥ <br>
जटां त्रिषवणस्नानपिंगलां धारयन्नथ ॥ <br>
वृद्धद्विजो महातेजा ददृशे ब्राह्मणैर्मम ॥ १८ ॥ <br>
ततो हारीतप्रमुखाः प्रहर्षोत्फुल्ललोचनाः ॥ <br>
उत्थाय ब्रह्मशालायास्ते द्विजा द्विजमाद्रवन् ॥१९॥ <br>
नमस्कृत्य द्विजाग्र्यं ते प्रहर्षादिदमब्रुवन् ॥1.2.49.२०॥ <br>
अद्य नो दिवसः पुण्यः स्थानमद्योत्तमं त्विदम् ॥ <br>
यत्त्वया विप्रप्रवर स्वयमागमनं कृतम् ॥ २१ ॥ <br>
धन्यस्य हि गृहस्थस्य कृपयैव द्विजोत्तमाः ॥ <br>
आतिथ्यवेषेणायांति पावनार्थं न संशयः ॥२२॥ <br>
तत्त्वं गेहानि चास्माकं पादचंक्रमणेन च ॥ <br>
दर्शनाद्भोजनात्स्थानादस्माभिः सह पावय ॥२३॥ <br>
॥ अतिथिरुवाच ॥ ॥ <br>
भोजनं द्विविधं विप्रा प्राकृतं परमं तथा ॥ <br>
तदहं सम्यगिच्छामि दत्तं परमभोजनम् ॥२४ ॥ <br>
इत्येतदतिथेः श्रुत्वा हारीतः पुत्रमब्रवीत् ॥ <br>
अष्टवर्षं तु कमठं वेत्सि पुत्र द्विजोदितम् ॥२५॥ <br>
॥कमठ उवात्र॥ ॥<br>
तात प्रणम्य त्वां वक्ष्ये तादृक्परमभोजनम् ॥ <br>
द्विजं च तर्पयिष्यामि दत्त्वा परमभोजनम् ॥ ॥२६॥ <br>
सुतेन किल जातेन जायते चानृणः पिता॥ <br>
सत्यं करिष्ये तद्वाक्यं संतर्प्यातिथिमुत्तमम्॥२७॥ <br>
भोजनं द्विप्रकारं च प्रविभागस्तयोरयम् ॥<br>
प्राकृतं प्रोच्यते त्वेवमन्यत्परमभोजनम् ॥ २८ ॥ <br>
तत्र यत्प्राकृतं नाम प्रकृतिप्रमुखस्य तत्॥ <br>
चतुर्विंशतितत्त्वानां गणस्योक्तं हि तर्पणम् ॥ २९ ॥ <br>
षड्रसं भोजनं तच्च पंचभेदं वदंति च ॥ <br>
येन भुक्तेन तृप्तं स्यात्क्षेत्रं यद्देहलक्षणम् ॥ 1.2.49.३० ॥ <br>
यथापरं परंनाम प्रोक्तं परमभोजनम् ॥ <br>
परमः प्रोच्यते चात्मा तस्य तद्भोजनं भवेत् ॥ ३१ ॥ <br>
ततो नानाप्रकारस्य धर्मस्य श्रवणं हि यत् ॥ <br>
तदन्नं प्रोच्यते भोक्ता क्षेत्रज्ञः श्रवणौ मुखम् ॥ ३२ ॥ <br>
तद्दास्यामि द्विजाग्र्याय पृच्छ विप्र यदिच्छसि ॥ <br>
शक्तितस्तर्पयिष्यामि त्वामहं विप्रसंसदि ॥ ३३ ॥ <br>
॥ नारद उवाच ॥ ॥ <br>
कमठस्यैतदाकर्ण्य  सोऽतिथिर्वचनं महत् ॥ <br>
मनसैव प्रशस्यामुं प्रश्नमेनमथाकरोत् ॥ ३४ ॥ <br>
कथं संजायते जंतुः कथं चापि प्रलीयते ॥ <br>
भस्मतामथ संप्राप्य क्व चायं प्रति पद्यते ॥ ३५ ॥ <br>
॥ कमठ उवाच ॥ ॥ <br>
गुरवे प्राङ्नमस्कृत्य धर्माय तदनंतरम् ॥ <br>
छंदोगीतममुं प्रश्नं शक्त्या वक्ष्यामि ते द्विज ॥ ३६ ॥<br>
जनने त्रिविधं कर्म हेतुर्जंतोर्भवेत्किल ॥ <br>
पुण्यं पापं च मिश्रं च सत्त्वराजसतामसम् ॥ ३७ ॥ <br>
तत्र यः सात्त्विको नाम स स्वर्गं प्रतिपद्यते ॥ <br>
स्वर्गात्कालपरिभ्रष्टो धनी धर्मी सुखी भवेत्॥ ३८ ॥ <br>
तथा यस्तामसो नाम नरकं प्रतिपद्यते ॥ <br>
भुक्त्वा बह्वीर्यातनाश्च स्थावरत्वं प्रपद्यते ॥ ३९ ॥ <br>
महतां दर्शनस्पर्शैरुपभोगसहासनैः ॥ <br>
महता कालयोगेन संसरन्मानवो भवेत् ॥ 1.2.49.४० ॥ <br>
सोऽपि दुःखदरिद्राद्यैर्वेष्टितो विकलेंद्रियः ॥ <br>
प्रत्यक्षः सर्व लोकानां पापस्यैतद्धि लक्षणम्॥ ४१ ॥ <br>
अथ यो मिश्रकर्मा स्यात्तिर्यक्त्वं प्रतिपद्यते ॥ <br>
महतामेव संसर्गात्संसरन्मानवो भवेत् ॥ ४२ ॥ <br>
यस्य पुण्यं पृथुतरं पापमल्पं हि जायते ॥ <br>
स पूर्वं दुःखितो भूत्वा पश्चात्सौख्यान्वितो भवेत् ॥ ४३ ॥ <br>
पापं पृथुतरं यस्य पुण्यमल्पतरं भवेत् ॥ <br>
पूर्वं सुखी ततो दुःखी मिश्रस्यैतद्धि लक्षणम् ॥ ४४ ॥ <br>
तत्र मानुषसंभूतिं शृणु यादृगसौ भवेत् ॥ <br>
पुरुषस्य स्त्रियाश्चैव शुक्रशोणितसंगमे ॥ ४५ ॥ <br>
सर्वदोषविनिर्मुक्तो जीवः संसरते स्फुटम्॥ <br>
गुणान्वितमनोबुद्धिशुभाशुभसमन्वितः ॥ ४६ ॥ <br>
जीवः प्रविष्टो गर्भं तु कलले प्रतितिष्ठति ॥ <br>
मूढश्च कलले तत्र मासमात्रं च तिष्ठति ॥ ४७ ॥ <br>
द्वितीयं तु तथा मासं घनीभूतः स तिष्ठति ॥ <br>
तस्यावयवनिर्माणं तृतीये मासि जायते ॥ ४८ ॥ <br>
अस्थीनि च तथा मासि जायंते च चतुर्थके ॥ <br>
त्वग्जन्म पंचमे मासि पष्ठे रोम्णां समुद्भवः ॥ ४९ ॥ <br>
सप्तमे च तथा मासि प्रबोधश्चास्य जायते ॥ <br>
मातुराहारपीतं च सप्तमे मास्युपाश्नुते ॥ 1.2.49.५० ॥ <br>
अष्टमे नवमे मासि भृशमुद्विजते ततः ॥ <br>
जरायुणा वेष्टितांगो मुखे बद्धकरांगुलिः ॥५१॥ <br>
मध्ये क्लीबस्तु वामे स्त्री दक्षिणे पुरुषस्तथा ॥ <br>
तिष्ठत्युदरभागे च पृष्ठेरग्निमुखः किल ॥ ५२॥ <br>
यस्यां तिष्ठत्यसौ योनौ तां च वेत्ति न संशयः ॥ <br>
सर्वं स्मरति वृत्तांतं बहूनां जन्मनामपि ॥ ५३ ॥ <br>
अंधे तमसि किं दृश्यो गंधान्मोहं दृढं लभेत् ॥ <br>
शीते मात्रा जले पीते शीतमुष्णं तथोष्णके ॥ ५४ ॥ <br>
व्यायामे लभते मातुः क्लेशं व्याधेश्च वेदनाम् ॥ <br>
अलक्ष्याः पितृमातृभ्यां जायंते व्याधयः पराः ॥ ५५ ॥ <br>
सौकुमार्याद्रुजं तीव्रां जनयंति च तस्य ते ॥ <br>
स्वल्पमप्यथ तं कालं वेत्ति वर्षशतोपमम् ॥ ५६ ॥ <br>
संतप्यते भृशं गर्भे कर्मभिश्च पुरातनैः ॥ <br>
मनोरथांश्च कुरुते सुकृतार्थं पुनःपुनः ॥ ५७॥ <br>
जन्म चेदहमाप्स्यामि मानुष्ये जीवितं तथा ॥ <br>
ततस्तत्प्रकरिष्यामि येन मोक्षो भवेत्स्फुटम्॥५८॥ <br>
एवं तु चिंतयानस्य सीमंतोन्नयनादनु॥ <br>
मासद्वयं तद्व्रजति पीडतस्त्रियुगाकृति ॥ ५९ ॥ <br>
ततः स्वकाले संपूर्णे सूतिमारुतचालितः ॥ <br>
भवत्यवाङ्मुखो जंतुः पीडामनुभवन्पराम् ॥ ॥1.2.49.६०॥ <br>
अधोमुखः संकटेन योनिद्वारेण निःसरेत्॥ <br>
पीडया पीडमानोऽपि चर्मोत्कर्तनतुल्यया ॥ ६१ ॥ <br>
करपत्रसमस्पर्शं करसंस्पर्शनादिकम् ॥ <br>
असौ जातो विजानाति मासमात्रं विमोहितः ॥ ६२ ॥ <br>
प्राक्कर्मवशगस्यास्य गर्भज्ञानं च नश्यति ॥ <br>
ततः करोति कर्माणि श्वेतरक्तासितानि च ॥ ६३ ॥ <br>
अस्थिपट्टतुलास्तंभस्नायुबंधेन यंत्रितम् ॥ <br>
रक्तमांसमृदालिप्तं विण्मूत्रद्रव्यभाजनम् ॥ ६४ ॥ <br>
सप्तभित्तिसुसंबद्धं छन्नं रोम तृणैरपि ॥ <br>
वदनैकमहाद्वारं गवाक्षाष्टविभूषितम् ॥ ६५ ॥ <br>
ओष्ठद्वयकपाटं च दंतार्गलविमुद्रितम् ॥ <br>
नाडीस्वेदप्रवाहं च कफपित्तपरिप्लुतम् ॥ ॥ ६६ ॥ <br>
जराशोकसमाविष्टं कालवक्त्रानलस्थितम् ॥ <br>
रागद्वेषादिभिर्ध्वस्तं षट्कौशिकसमुद्भवम् ॥ ६७ ॥ <br>
एवं संजायते पुंसो देहगेहमिदं द्विज ॥ <br>
यस्मिन्वसति क्षेत्रज्ञो गृहस्थो बुद्धिगेहिनी ॥ ६८ ॥ <br>
मोक्षं स्वर्गं च नरकमास्ते संसाधयन्नपि ॥ ६९ ॥ ॥ <br>
इति श्रीस्कान्दे महापुराण एकाशीति साहस्र्यां संहितायां प्रथमे माहेश्वरखण्डे कौमारिकाखंडे कमठसूर्यसंवादे जीवस्य देहोत्पत्तिवर्णनंनामैकोनपञ्चाशत्तमोऽध्यायः ॥ ४९ ॥<br>
<br>
<br>
</span>
