<span style="font-size: 14pt; line-height: 200%">।। नारद उवाच ।। ।। <br>
अतः परं प्रवक्ष्यामि ब्रह्मेशं लिंगमुत्तमम् ।। <br>
यस्य स्मरणमात्रेण वाजपेयफलं भवेत् ।। १ ।। <br>
एकदा तु पुरा पार्थ सृष्टि कामेन ब्रह्मणा ।। <br>
तपः सुचरितं घोरं सार्धवर्षसहस्रकम् ।। २ ।। <br>
तपसा तेन सन्तुष्टः पार्वतीपतिशंकरः ।। <br>
वरमस्मै ततः प्रादाल्लोककर्त्रे स्ववांछितम् ।। ३ ।। <br>
ततो हृष्टः प्रमुदितः कृतकृत्यः पितामहः ।। <br>
ज्ञात्वा क्षेत्रस्य माहात्म्यं स्वयं लिंगं चकार ह ।।४।। <br>
चखान च सरः पुण्यं नाम्ना ब्रह्मसरः शुभम ।। <br>
महीनगरकात्पूर्वे महापातकनाशनम् ।। ५ ।। <br>
अस्य तीरे महालिंगं स्थापयामास वै विभुः ।। <br>
तत्र देवः स्वयं साक्षाद्विद्यते किल शंकरः ।। ।। ६ ।। <br>
पुष्करादधिकं तीर्थं ब्रह्मेशंनाम फाल्गुन ।। <br>
तत्र स्नात्वा नरो भक्त्या पिण्डदानं समाचरेत् ।। ७ ।। <br>
दानं चैव यथाशक्त्या कार्तिक्यां च विशेषतः ।। <br>
देवं प्रपूजयेद्भक्त्या ब्रह्मेशं हृष्टमानसः ।। ८ ।। <br>
पितरस्तस्य तुष्यंति यावदाभूतसंप्लवम् ।। <br>
पुष्करेषु च यत्पुण्यं कुरुक्षेत्रे रविग्रहे ।। ९ ।। <br>
गंगादिपुण्यतीर्थेषु यत्फलं प्राप्यते नरैः ।। <br>
तत्फलं समवाप्नोति तीर्थस्यास्यावगाहनात् ।। 1.2.56.१० ।। <br>
मोक्षलिंगस्य माहात्म्यं शृणु पार्थ महाद्भुतम् ।। <br>
मया स्थानहितार्थं च समाराध्य महेश्वरम् ।। ११ ।। <br>
स्थापितं प्रवरं लिंगं नाम्ना मोक्षेश्वरं हरम् ।। <br>
दर्भाग्रेण ततः पार्थ कूपं खनितवानहम् ।।१२।।  <br>
प्रसाद्य लोककर्तारं ब्रह्माणं परमेष्ठिनम् ।। <br>
कमण्डलोर्ब्रह्मणश्च समानीता सरस्वती ।। १३ ।। <br>
कूपेऽस्मिन्मोक्षनाथस्य लोकानां प्रेतमुक्तये ।। <br>
कार्तिकस्य तु मासस्य शुक्लपक्षे चतुर्दशी ।। १४ ।। <br>
कूपे स्नात्वा नरस्तस्यां तिलपिण्डं समाचरेत् ।। <br>
प्रेतानुद्दिश्य नियतं मोक्षतीर्थफलं भवेत् ।। १५ ।। <br>
कुले न जायते तस्य प्रेतः पार्थ न संशयः ।। <br>
प्रेता मोक्षं प्रगच्छन्ति तीर्थस्यास्य प्रभावतः ।। १६ ।। <br>
जयादित्यकूपवरे नरः स्नात्वा प्रयत्नतः ।। <br>
गर्भेश्वरं नमस्कृत्य न स गर्भेषु मज्जति ।।१७।। <br>
इदं मया पार्थ तव प्रणीतं गुप्तस्य क्षेत्रस्य समासयोगात् ।। <br>
माहात्म्यमेतत्सकलं शृणोति यः स्याद्विशुद्धः किमु वच्मि भूयः ।। १८ ।।<br>
इति श्रीस्कांदे महापुराण एकाशीतिसाहस्र्यां संहितायां प्रथमे माहेश्वरखंडे कौमारिकाखंडे ब्रह्मेश्वरमोक्षेश्वर गर्भश्वरमाहात्म्यवर्णनंनाम षट्पंचाशत्तमोऽध्यायः ।।५६।। <br>
<br>
<br>
</span>
