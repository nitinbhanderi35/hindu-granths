<span style="font-size: 14pt; line-height: 200%"><br>
<b>॥नारद उवाच॥	<br></b>
तमालोक्य पलायंतं विध्वस्तध्वजकार्मुकम्॥	<br>
दैत्यांश्च मुदितानिंद्रः कर्तव्यं नाध्यगच्छत॥ २१.१ ॥	<br>
अथायान्निकटं विष्णोः सुरेशस्त्वरयान्वितः॥	<br>
उवाच चैनं मधुरमुत्साहपरिबृंहितम्॥ २१.२ ॥	<br>
किमेभिः क्रीडसे देव दानवैर्दुष्टमानसैः॥	<br>
दुर्जनैर्लब्धरंध्रस्य पुरुषस्य कुतः क्रियाः॥ २१.३ ॥	<br>
शक्तेनोपेक्षितो नीचो मन्यते बलमात्मनः॥	<br>
तस्मान्न नीचं मतिमानुषेक्षेत कथंचन॥ २१.४ ॥	<br>
अथाग्रेसरसंपत्त्या रथिनो जयमाययुः॥	<br>
कस्ते सखाभवत्पूर्वं हिरण्याक्षवधे विभो॥ २१.५ ॥	<br>
हिरण्यकशिपुर्दैत्यो वीर्यशाली मदोद्धतः॥	<br>
प्राप्य त्वां तृमवन्नष्टस्तत्र कोऽग्रेसरस्तव॥ २१.६ ॥	<br>
पूर्वं प्रतिबला दैत्या मधुकैटभसन्निभाः॥	<br>
निविष्टास्त्वां तु संप्राप्य शलभा इव पावकम्॥ २१.७ ॥	<br>
युगेयुगे च दैत्यानां त्वत्तो नाशोऽभवद्धरे॥	<br>
तथैवाद्येह भीतानां त्वं हि विष्णो सुराश्रयः॥ २१.८ ॥	<br>
एवं संनोदितो विष्णुर्व्यवर्धत महाभुजः॥	<br>
बलेन तेजसा ऋद्ध्या सर्वभूताश्रयोऽरिहा॥ २१.९ ॥	<br>
अथोवाच सहस्राक्षं केशवः प्रहसन्निव॥	<br>
एवमेतद्यथा प्राह भवानस्मद्गतं वचः॥ २१.१० ॥	<br>
त्रैलोक्यदानवान्सर्वान्दग्धुं शक्तः क्षणादहम्॥	<br>
दुर्जस्तारकः किं तु मुक्त्वा सप्तदिनं शिशुम्॥ २१.११ ॥	<br>
महिषश्चैव शुंभश्च उभौ वध्यौ च योषिता॥	<br>
जंभो दुर्वाससा शप्तः शक्रवध्यो भवानिति॥	<br>
तस्मात्त्वं दिव्यवीर्येण जहि जंभं मदोत्कटम्॥ २१.१२ ॥	<br>
अवध्यः सर्वभूतानां त्वामृते स तु दानवः॥ २१.१३ ॥	<br>
मया गुप्तो रणे जंभो जगत्कंटकमुद्धर॥	<br>
तद्वैकुंठवचः श्रुत्वा सहस्राक्षोमरारिहा॥ २१.१४ ॥	<br>
समादिशत्सुराध्यक्षान्सैन्यस्य रचनां प्रति॥	<br>
ततश्चाभ्यर्थितो देवैर्विष्णुः सैन्यमकल्पयत्॥ २१.१५ ॥	<br>
यत्सारं सर्वलोकस्य वीर्यस्य तपसोऽपि च॥	<br>
तदैकादश रुद्रांश्च चकाराग्रेसरान्हरिः॥ २१.१६ ॥	<br>
व्यालीढांगा महादेवा बलिनो नीलकंधराः॥	<br>
चंद्रखंडत्रिपुंड्राश्च पिंगाक्षाः शूलपाणयः॥ २१.१७ ॥	<br>
पिंगोत्तुंगजटाजूटाः सिंहचर्मावसायिनः॥	<br>
भस्मोद्धूलितगात्राश्च भुजमंडलभैरवाः॥ २१.१८ ॥	<br>
कपालीशादयो रुद्रा विद्रावितमहाऽसुराः॥	<br>
कपाली पिंगलो भीमो विरुपाक्षो विलोहितः॥ २१.१९ ॥	<br>
अजकः शासनः शास्ता शंभुश्चंद्रो भवस्तथा॥	<br>
एत एकादशनंतबला रुद्राः प्रभाविनः॥ २१.२० ॥	<br>
अपालयंत त्रिदशान्विगर्जंत इवांबुदाः॥	<br>
हिमाचलाभे महति कांचनांबुरुहस्रहि॥ २१.२१ ॥	<br>
प्रचंचलमहाहेमघंटासंहतिमंडिते॥	<br>
ऐरावते चतुर्दंते मत्तमातंग आस्थितः॥ २१.२२ ॥	<br>
महामदजलस्रावे कामरूपे शतक्रतुः॥	<br>
तस्थौ हिमगिरेः श्रृंगे भानुमानिव दीप्तिमान्॥	<br>
तस्यारक्षत्पदं सव्यं मारुतोऽमितविक्रमः॥ २१.२३ ॥	<br>
जुगोपापरमग्निश्च ज्वालापूरितदिङ्मुखः॥	<br>
पृष्ठरक्षोऽभव द्विष्णुः समरेशः शतक्रतोः॥ २१.२४ ॥	<br>
आदित्या वसवो विश्वे मरुतश्चाश्विनावपि॥	<br>
गंधर्वा राक्षसा यक्षाः सकिंनरमहोरगाः॥ २१.२५ ॥	<br>
कोटिशःकोटिशः गृत्वा वृंदं चिह्नोपलक्षितम्॥	<br>
विश्रावयंतः स्वां कीर्तिं बंदिवृन्दैः पुरः सरैः॥ २१.२६ ॥	<br>
चेलुर्दैत्यवधे दृप्ता नानावर्णायुधध्वजाः॥ २१.२७ ॥	<br>
शतक्रतोरमरनिकायपालिता पताकिनी याननिनादनादिता॥	<br>
सितोन्नतध्वजपटकोटिमंडिता बभूव सा दितिसुतोकवर्धिनी॥ २१.२८ ॥	<br>
आयांतीं तां विलोक्याथ सुरसेनां गजासुरः॥	<br>
गजरूपी महांश्चैव संहारांभोधिविक्रमः॥ २१.२९ ॥	<br>
परश्वधायुधो दैत्यो दशनौष्ठकसंपुटः॥	<br>
ममर्द चरणे देवांश्चिक्षेपान्यान्करेण च॥ २१.३० ॥	<br>
परान्परशुना जघ्ने दैत्येंद्रो रौद्रविक्रमः॥	<br>
तस्यैवं निघ्नतः क्रुद्धा देवगन्धर्वकिंनराः॥ २१.३१ ॥	<br>
मुमुचुः संहताः सर्वे चित्रशस्त्रास्त्रसंहतिम्॥	<br>
परश्वधांश्च चक्राणि भिण्डिपालान्समुद्गरान्॥ २१.३२ ॥	<br>
कुन्तान्प्रासाञ्छरांस्तीक्ष्णान्मुद्गरांश्चापि दुःसहान्॥	<br>
तान्सर्वान्सोग्रसद्दैत्यो यूथपः कवलानिव॥ २१.३३ ॥	<br>
कोपस्फुरितदंष्ट्राग्रः करस्फोटेन नादयन्॥	<br>
सुरान्नघ्नंश्चराराजौ दुष्प्रेक्ष्यः सोऽथ दानवः॥ २१.३४ ॥	<br>
यस्मिन्यस्मिन्निपतति सुर वृंदे गजासुरः॥	<br>
तस्मिस्तीस्मिन्महाशब्दो हाहाकारो व्यजायत॥ २१.३५ ॥	<br>
अथ विद्रवमानं तब्लं प्रेक्ष्व समंततः॥	<br>
रुद्राः परस्परं प्रोचुरहंकारोत्थितार्चिषः॥ २१.३६ ॥	<br>
भोभो गृह्णत दैत्येंद्रं भिंदतैनं महाबलाः॥	<br>
कर्षतैनं शितैः शूलैर्भञ्जतैनं हि मर्मसु॥ २१.३७ ॥	<br>
कपाली वाक्यमाकर्ण्य शूलं सितशितंमुखे॥	<br>
संमार्ज्य वामहस्तेन संरंभाद्विवृतेक्षणः॥ २१.३८ ॥	<br>
प्रोत्फुल्लारुणनीलाब्जसंहतिः सर्वतो दिशः॥	<br>
अथागाद्भुकुटीवक्रो दैत्येंद्राभिमुखो रणे॥ २१.३९ ॥	<br>
दृढेन मुष्टिबन्धेन शूलं विषृभ्य निर्मलः॥	<br>
जघान कुम्भदेशे तु कपाली गजदानवम्॥ २१.४० ॥	<br>
ततो दशापि ते रुद्रा निर्मलायोमयै रणे॥	<br>
जघ्नुः शूलैस्तु दैत्येंद्रं शैलवर्ष्माणमाहवे॥ २१.४१ ॥	<br>
सुस्राव शोणितं पश्चात्सर्वस्रोतस्सु तस्य वै॥	<br>
शूलरक्तेन रुद्रस्य शुशुभे गजदानवः॥ २१.४२ ॥	<br>
प्रोत्फुल्लामलनीलाब्जं शरदीवामलं सरः॥	<br>
भस्मशुभ्रतनुच्छायै रुद्र र्हंसैरिवावृतम्॥ २१.४३ ॥	<br>
क्रुद्धं कपालिनं दैत्यः प्रचलत्कर्णपल्लवः॥	<br>
भवं च दन्तैर्बिभिदे नाभिदेशे जगासुरः॥ २१.४४ ॥	<br>
दृष्ट्वानुरक्तं रुद्राभ्यां नवरुद्रास्ततो द्रुतम्॥	<br>
विव्यधुर्विशिखैः शूलैः शरीरममरद्विषः॥ २१.४५ ॥	<br>
ततः कपालिनं त्यक्त्वा भवं चासुरपुंगवः॥	<br>
वेगेन कुपितो दैत्यो नव रुद्रानुपाद्रवत्॥	<br>
ममर्द चरणाघातैर्दन्तैश्चापि करेण च॥ २१.४६ ॥	<br>
ततोऽसौ शूलयुद्धेन श्रममासादितो यदा॥	<br>
तदा कपाली जग्राह करमस्यामरद्विषः॥ २१.४७ ॥	<br>
भ्रामयामास चातीव वेगेन च गजासुरम्॥	<br>
दृष्ट्वाश्रमातुरं दैत्यं किंचिच्च्यावितजीवितम्॥ २१.४८ ॥	<br>
निरुत्साहं रणे तस्मिन्गतयुद्धोत्सवोऽभवत्॥	<br>
ततो भ्रमत एवास्य चर्म उत्कृत्त्य भैरवम्॥ २१.४९ ॥	<br>
स्रवत्सर्वांगर क्तौघं चकारांबरमात्मनः॥	<br>
तुष्टुवुस्तं तदा देवा बहुधा बहुभिः स्तवैः॥ २१.५० ॥	<br>
ऊचुश्चैनं चयो हन्यात्स म्रियेत ततस्त्वसौ॥	<br>
दृष्ट्वा कपालिनो रूपं गजचर्मांबरावृतम्॥ २१.५१ ॥	<br>
वित्रेसुर्दुद्रुवुर्जघ्नुर्निपेतुश्च सहस्रशः॥	<br>
एवं विलुलिते तस्मिन्दानवेन्द्रे महाबले॥ २१.५२ ॥	<br>
गजं मत्तमथारुह्य शतदुन्दुभिनादितम्॥	<br>
निमिरभ्यपतत्तूर्णं सुरसैन्यानि लोडयन्॥ २१.५३ ॥	<br>
यांयां निमिगजो याति दिशं तांतां सवाहनाः॥	<br>
दुद्रुवुश्चुक्रुशुर्देवा भयेनाकंपिता मुहुः॥ २१.५४ ॥	<br>
गन्धेन सुरमातंगा दुद्रुवुस्तस्य हस्तिनः॥	<br>
पलायितेषु सैन्येषु सुराणां पाकशासनः॥ २१.५५ ॥	<br>
तस्थौ दिक्पालकैः सार्धमष्टभिः केशवेन च॥	<br>
संप्राप्तस्तस्य मातंगो यावच्छक्रगजं प्रति॥ २१.५६ ॥	<br>
तावच्छक्रगजो भीतो मुक्त्वा नादं सुभैरवम्॥	<br>
ध्रियमाणोऽपि यत्नेन चकोर इव तिष्ठति॥ २१.५७ ॥	<br>
पलायति गजे तस्मिन्नारूढः पाकशासनः॥	<br>
विपरीतमुखं युद्धं दानवेन्द्रेण सोऽकरोत्॥ २१.५८ ॥	<br>
शतक्र तुस्तु शूलेन निमिं वक्षस्यताडयत्॥	<br>
गदया दंतिनं तस्य गल्लदेशेहनद्भृशम्॥ २१.५९ ॥	<br>
तं प्रहारचिंत्यैव निमिर्निर्भयपौरुषः॥	<br>
ऐरावतं कटीदेशे मुद्गरेणाभ्यताडयत्॥ २१.६० ॥	<br>
स हतो मुद्गरेणाथ शक्रकुञ्जर आहवे॥	<br>
जगाम पश्चात्पद्भ्यां च पृथिवीं भूधराकृतिः॥ २१.६१ ॥	<br>
लाघवात्क्षिप्रमुत्थाय ततोऽमरमहागजः॥	<br>
रणादपससर्पाथ भीषितो निमिहस्तिना॥ २१.६२ ॥	<br>
ततो वायुर्ववौ रूक्षो बहुशर्करपांशुलः॥	<br>
सम्मुखो निमिमातंगोऽकंपनोऽचलकंपनः॥	<br>
स्रुतरक्तो बभौ शैलो घनधातुह्रदो यता॥ २१.६३ ॥	<br>
धनेशोऽपि गदां गुर्वी तस्य दानवहस्तिनः॥	<br>
मुमोच वेगान्न्यपतत्सा गदा तस्य मूर्धनि॥ २१.६४ ॥	<br>
गजो गदानिपातेन स तेन परिमूर्छितः॥	<br>
दंतैर्भित्वा धरां वेगात्पपाताचलसन्निभः॥ २१.६५ ॥	<br>
पतिते च गजे तस्मिन्सिंहनादो महानभूत्॥	<br>
सर्वतः सुरसैन्यानां गजबृंहितबृंहितः॥ २१.६६ ॥	<br>
हेषारवेण चाश्वानां राणास्फोटैश्च धन्विनाम्॥	<br>
गजं तं निहतं दृष्ट्वा निमिं चापि पराङ्मुखम्॥ २१.६७ ॥	<br>
सुराणां सिंहनादं च सन्नादितदिगंतरम्॥	<br>
जंभो जज्वाल कोपेन संदीप्त इव पावकः॥ २१.६८ ॥	<br>
ततः स कोपरक्ताक्षो ध्नुष्यारोप्य सायकम्॥	<br>
तिष्ठेति चाब्रवीत्तारं सारथिं चाप्यनंदयत्॥ २१.६९ ॥	<br>
तमायांतमभिप्रेक्ष्य धनुष्याहितसा यकम्॥	<br>
शतक्रतुरदीनात्मा दृढमादत्त कार्मुकम्॥ २१.७० ॥	<br>
बाणं च तैलधौताग्रमर्धचंद्रमजिह्मगम्॥ २१.७१ ॥	<br>
तेनास्यट सशरं चापं चिच्छेद बलवृत्रहा॥	<br>
अपास्य तद्धनुश्छिन्नं जंभो दानवनंदनः॥ २१.७२ ॥	<br>
अन्यत्कार्मुकादाय वेगवद्भारसाधनम्॥	<br>
शरांश्चाशीविषाकारांस्तैलधौताजिह्मगान्॥ २१.७३ ॥	<br>
शक्रं विव्याध दशभिर्जत्रुदेशे च पत्रिबिः॥	<br>
हृदये च त्रिभिश्चैव द्वाभ्यां च स्कन्धयोर्द्वयोः॥ २१.७४ ॥	<br>
शक्रोपि दानवेन्द्राय बाणजालम भीरयन्॥	<br>
अप्राप्तान्दानवेन्द्रस्तु शराश्छक्रभुजेरितान्॥ २१.७५ ॥	<br>
चिच्छेद शतधाऽऽकाशे शरैरग्निशिखोपमैः॥	<br>
ततश्च शरजालेन देवेन्द्रो दानवेश्वरम्॥ २१.७६ ॥	<br>
आच्छादयत यत्नेन वर्षास्विव घनैर्नभः॥	<br>
दैत्योऽपि बाणजालेन विव्याध सायकैः शितैः॥ २१.७७ ॥	<br>
यथा वायुर्घनाटोपं यदवार्यं दिशां मुखे॥	<br>
शक्रोऽथ क्रोधसंरंभान्न विशेषयते यदा॥ २१.७८ ॥	<br>
दानवेन्द्रं तदा चक्रे गंधर्वास्त्रं महाद्भुतम्॥	<br>
ततोऽस्य तेजसा व्याप्तमभूद्गनगोचरम्॥ २१.७९ ॥	<br>
गन्धर्वनगरैश्चापि नानाप्राकारतोरणैः॥	<br>
मुंचद्भिरद्भुताकारैरस्त्रवृष्टिं समंततः॥ २१.८० ॥	<br>
तयास्त्रवृष्ट्या दैत्यानां हन्यमाना महाचमूः॥	<br>
जंभं शरणमागच्छत्त्राहित्राहीति भारत॥ २१.८१ ॥	<br>
ततो जंभो महावीर्यो विनद्य प्रहसन्मुहुः॥	<br>
स्मरन्साधुसमाचारं दैत्यानामभयं ददौ॥ २१.८२ ॥	<br>
ततोऽस्त्रं मौशलंनाम मुमोच सुमहाभयम्॥	<br>
अथोग्रमुसलैः सर्वमभवत्पूरितं जगत्॥ २१.८३ ॥	<br>
तैश्च भग्नानि सर्वाणि गंधर्वनगराणि च॥	<br>
अथोग्रैक प्रहारेण रथमश्वं गजं सुरम्॥ २१.८४ ॥	<br>
चूर्णयामास तत्क्षिप्रं शतशोऽथ सहस्रशः॥	<br>
ततः सुराधिपः सक्रस्त्वाष्ट्रमस्त्रमुदैरयत्॥ २१.८५ ॥	<br>
संध्यमाने ततश्चास्त्रे निश्चेरुः पावकार्चिषः॥	<br>
ततो यंत्रमया विद्याः प्रादुरासन्सहस्रशः॥ २१.८६ ॥	<br>
तैर्यंत्रैरभवद्युद्धमंतरिक्षं वितारकम्॥	<br>
तैर्यंत्रैर्मौशलं भग्नं हन्यंते चासुरास्तदा॥ २१.८७ ॥	<br>
शैलास्त्रं मुमुचे जंभो यंत्रसंघातचूर्णनम्॥	<br>
व्यामप्रमाणैरुपलैस्ततो वर्षः प्रवर्तत॥ २१.८८ ॥	<br>
त्वाष्ट्रोण निर्मितान्याशु यानि यंत्राणि भारत॥	<br>
तेनोपल निपातेन गतानि तिलशस्ततः॥ २१.८९ ॥	<br>
ततः शिरस्सु देवानां शिलाः पेतुर्महाजवाः॥	<br>
दारयंत्यश्च वसुधां चतुरंगबलं च तत्॥ २१.९० ॥	<br>
ततो वज्रास्त्रमकरोत्सस्राक्षः पुरंदरः॥	<br>
शिलामहार्षंव्यशीर्यत समंततः॥ २१.९१ ॥	<br>
ततः प्रशांतैः शैलास्त्रैर्जंभो भूधरसन्निभः॥	<br>
ऐषीकमस्त्रमकरोच्चूर्णितान्यपराक्रमः॥ २१.९२ ॥	<br>
ऐषीकेणागमन्नाशं वज्रास्त्रं गिरिदारणम्॥	<br>
विजृंभत्यथ चैषीके परमास्त्रेऽतिदारुणे॥ २१.९३ ॥	<br>
जज्वलुर्देवसैन्यानि सस्यंदनगजानि च॥	<br>
दह्यमानेष्व नीकेषु तेजसास्त्रस्य सर्वतः॥ २१.९४ ॥	<br>
आग्नेयमस्त्रमकरोद्बलहा पाकशासनः॥	<br>
तेनास्त्रेण च तन्नाशमैषीकमगमत्तदा॥ २१.९५ ॥	<br>
तस्मिन्प्रतिहते चास्त्रे पावकास्त्रं व्यजृंभत॥	<br>
जज्वाल सेना जंभस्य रथः सारथिरेव च॥ २१.९६ ॥	<br>
तः प्रतिहतास्त्रोऽसौ दैत्येंद्रः प्रतिभानवान्॥	<br>
वारुणास्त्रं मुमोचाथशमनं पावकार्चिषाम्॥ २१.९७ ॥	<br>
ततो जलधरैर्व्योम स्फुरद्विद्युल्लताकुलैः॥	<br>
गंभीराक्षसमाधारैश्चाभ्यपूर्यत मोदिनी॥ २१.९८ ॥	<br>
करींद्रकरतुल्याभिर्धाराभिः पूरितं जगत्॥	<br>
शांतमाग्नेयमस्त्रं च विलोक्येंद्रश्चकार ह॥ २१.९९ ॥	<br>
वायव्यमस्त्रमतुलं तेन मेघा ययुः क्षयम्॥	<br>
वायव्यास्त्रबलेनाथ निर्धूते मेघमंडले॥ २१.१०० ॥	<br>
बभूवानाविलं व्योम नीलोत्पलदलप्रभम्॥	<br>
वायुना चातिरूपेण कंपिताश्चैव दानवाः॥ २१.१०१ ॥	<br>
न शेकुस्तत्र ते स्थातुं रणेऽपि बलिनोऽपि ये॥	<br>
जभस्ततोऽभवच्छौलो दशयोजनविस्तृतः॥ २१.१०२ ॥	<br>
मारुतप्रतिघातार्थं दानवानां बलाधिपः॥	<br>
नानाश्चर्यसमायुक्तो नानाद्रुमलतावृतः॥ २१.१०३ ॥	<br>
ततः प्रशमिते वायौ दैत्येंद्र पर्वताकृतौ॥	<br>
महाशनिं वज्रमयीं मुमोचाशु शतक्रतुः॥ २१.१०४ ॥	<br>
तयाशन्या पतितया दैत्यस्याच लरूपिणः॥	<br>
कंदराणि व्यशीर्यंतं समंतान्निर्झराणि च॥ २१.१०५ ॥	<br>
ततः सा दानवेंद्रस्य शैलमाया न्यवर्तत॥	<br>
निवृत्तशैलमायोऽथ दानवेंद्रो मदोत्कटः॥ २१.१०६ ॥	<br>
बभूव कुंजरो भीमो महाशैलमयाकृतिः॥	<br>
ममर्द च सुरानीकं दंतैश्चाभ्यहनत्सुरान्॥ २१.१०७ ॥	<br>
बभंज पृष्ठतः कांश्चित्करेणाकृष्य दानवः॥	<br>
ततः क्षपयतस्तस्य सुरसैन्यानि वृत्रहा॥ २१.१०८ ॥	<br>
अस्त्रं त्रैलोक्यदुर्धर्षं नारसिंहं मुमोच ह॥	<br>
ततः सिंहसस्राणि निश्चेरुर्मंत्रतेजसा॥ २१.१०९ ॥	<br>
हृष्टदंष्ट्राट्टहासानि क्रकचाभनखानि च॥	<br>
तैर्विपाटितगात्रोऽसौ गजमायां व्यपोहयत्॥ २१.११० ॥	<br>
ततश्चाशीविषो घोरोऽभवत्फणसमाकुलः॥	<br>
विषनिःश्वासनिर्दग्धसुरसैन्यमहारथः॥ २१.१११ ॥	<br>
ततोऽस्त्रं गारुडं चक्रे शक्रः संप्रहरन्रॅणे॥	<br>
ततस्तस्माद्गरुत्मंतः सहस्राणि विनिर्ययुः॥ २१.११२ ॥	<br>
तैर्गरुत्मद्भिरासाद्य जंभं भुजगरूपिणम्॥	<br>
कृतस्तु संढशो दैत्यः सास्य माया व्यनश्यत॥ २१.११३ ॥	<br>
मायायाम च प्रनष्टायां ततो जंभो महासुरः॥	<br>
चकार रूपमतुलं चंद्रादित्यपदानुगम्॥ २१.११४ ॥	<br>
विवृत्तनयनो ग्रस्तुमियेष सुरपुंगवान्॥	<br>
ततोऽस्य प्रविशद्वक्त्र समहारथकुंजरा॥ २१.११५ ॥	<br>
सुरसेनाऽभवद्भीमं पातालोत्तालतालुकम्॥	<br>
सैन्येषु ग्रस्यमानेषु दानवेन बलीयसा॥ २१.११६ ॥	<br>
शक्रो दीनत्वमापन्नः श्रांतवाहनवाहनः॥	<br>
कर्तव्यतां नाध्यगच्छत्प्रोवाचेदं जनार्दनम्॥ २१.११७ ॥	<br>
किमनंतरमेवास्ति कर्तव्यं नो विशेषतः॥	<br>
तदादिश घटामोऽस्य दानवस्य युयुत्सतः॥ २१.११८ ॥	<br>
ततो हरिरुवाचेदं वज्रायुधमुदारधीः॥	<br>
न सांप्रतं रणं त्याज्यं शत्रुकातरभैरवम्॥ २१.११९ ॥	<br>
मा गच्छ मोहं मा गच्छ क्षिप्रमस्त्रं स्मर प्रभो॥	<br>
नारायणास्त्रं प्रयतः श्रुत्वेति मुमुचे स च॥ २१.१२० ॥	<br>
एतस्मिन्नंतरे दैत्यो विवृतास्योऽग्रसत्क्षणात्॥	<br>
त्रीणित्रीणि च लक्षाणि किंनरोरगरक्षसाम्॥ २१.१२१ ॥	<br>
ततो नारायणास्त्रं च निपपातास्य वक्षसि॥	<br>
महास्त्रभिन्नहृदयः सुस्राव रुधिरं च सः॥ २१.१२२ ॥	<br>
ततः स्वतेजसा रूपं तस्य दैत्यस्य नाशितंम्॥	<br>
ततश्चां तर्दधे दैत्यः कृत्वा हासं महोत्कटम्॥ २१.१२३ ॥	<br>
गगनस्थः स दैत्येन्द्रः शस्त्राशनिमतींद्रियः॥	<br>
मुमोच सुरसैन्यानां सहारकरणीं पराम्॥ २१.१२४ ॥	<br>
तथा परश्वधांश्चक्रवज्रबाणान्समुद्गरान्॥	<br>
कुंतान्खड्गान्भिंडिपालानयोमुखगुडांस्तथा॥ २१.१२५ ॥	<br>
ववर्ष दानवो रोषादवध्यानक्षयानपि॥	<br>
तैरस्त्रैर्दानवोन्मुक्तैर्देवानीकेषु भीषणैः॥ २१.१२६ ॥	<br>
बाहुभिर्धरणी पूर्णा शिरोभिश्च सकुंडलैः॥	<br>
ऊरुभिर्गजहस्ताभैः करींद्रैश्चाचलोपमैः॥ २१.१२७ ॥	<br>
भग्नेषा दंडचक्राक्षै रथैभिः सह॥	<br>
दुःसंचाराभवत्पृथ्वी मांसशोणितकर्दमा॥ २१.१२८ ॥	<br>
रुधिरौघह्रदावर्ता गजदेहशिलोच्चया॥	<br>
कबंधनृत्यबहुला महा सुरप्रवाहिनी॥ २१.१२९ ॥	<br>
श्रृगालगृध्रध्वांक्षाणां परमानंदकारिणी॥	<br>
पिशाचजातिभिः कीर्णं पीत्वाऽऽमिषं सशोणितम्॥ २१.१३० ॥	<br>
असंभ्रमाभिर्भार्याभिः सह नृत्यद्भिरुद्धता॥	<br>
काचित्पत्नी प्रकुपिता गजकुंभांतमौक्तिकैः॥ २१.१३१ ॥	<br>
पिशाचो यत्र चाश्वानां खुरानेकत्र चाकरोत्॥	<br>
कर्णपूरेषु मोदंते पश्यंत्यन्याः सरोषतः॥ २१.१३२ ॥	<br>
प्रसादयंति बहुधा महाकर्णार्थकोविदाः॥	<br>
केचिद्वदन्ति भो देवा भो दैत्याः प्रार्थयामहे॥ २१.१३३ ॥	<br>
आकल्पमेवं योद्धव्यमस्माकं तृप्तिहेतवे॥	<br>
केचिदूचुरयं दैत्यो देवोयमतिमांसलः॥ २१.१३४ ॥	<br>
म्रियते यदि संग्रामे धातुर्दद्भोऽपयाचितम्॥	<br>
केचिद्युध्यत्सु वीरेषु सृक्किणी संलिहंति च॥ २१.१३५ ॥	<br>
एतेन पयसा विद्मो दुर्जनः सुजनो यथा॥	<br>
केचिद्रक्तनदीनां च तीरेष्वास्तिक्यबुद्धयः॥ २१.१३६ ॥	<br>
पितॄन्देवांस्तर्पयंति शोणितैश्चामिषैः शुभैः॥	<br>
केचिदामिषराशिस्था दृष्ट्वान्यस्य करामिषम्॥ २१.१३७ ॥	<br>
देहिदेहीति वाशांतो धनिनः कृपणा यथा॥	<br>
केचित्स्वयं प्रतृप्ताश्च दृष्ट्वा वै खादतः परान्॥ २१.१३८ ॥	<br>
सरोषमोष्ठौ निर्भुज्य पश्यंत्येवात्यसूयया॥	<br>
केचित्स्वमुदरं क्रुद्धा निंदंति ताडयंति च॥ २१.१३९ ॥	<br>
सर्वभक्षमभीप्संतस्तृप्ताः परधनं यथा॥	<br>
केचिदाहुरद्य एव श्लाघ्या सृष्टिस्तु वेधसः॥ २१.१४० ॥	<br>
सुप्रभातं सुनक्षत्रं पूर्वमासीद्धृथैव तत्॥	<br>
एवं बहुविधालापे पलादानां ततस्ततः॥ २१.१४१ ॥	<br>
अदृश्यः समरे जंभो देवाञ्ठस्त्रैरचूर्णयत्॥	<br>
ततः शक्रोधनेशश्च वरुणः पवनोऽनलः॥ २१.१४२ ॥	<br>
यमोऽथ निर्ऋतिश्चापि दिव्यास्त्राणि महाबलाः॥	<br>
आकाशे मुमुचुः सर्वे दानवायाभिसंध्य तु॥ २१.१४३ ॥	<br>
व्यर्थतां जग्मुरस्त्राणि देवानां दानवं प्रति॥	<br>
यथातिक्रूरचित्तानामार्ये कृत्यशतान्यपि॥ २१.१४४ ॥	<br>
गतिं न विविदुश्चापि श्रांता दैत्याश्च देवताः॥	<br>
दैत्यास्त्रभिन्नसर्वांगा गावः शीतार्दिता इव॥ २१.१४५ ॥	<br>
परस्परं व्यलीयंत हाहाकिंभाविवादिनः॥	<br>
तामवस्थां हरिर्दृष्ट्वा देवाञ्छक्रमुवाच ह॥ २१.१४६ ॥	<br>
अघोरमंत्रं स्मर देवराज अस्त्रं हि यत्पाशुपतप्रभावम्॥	<br>
रुद्रेण तुष्टेन तव प्रदत्तमव्याहतं वीरवराभिघाति॥ २१.१४७ ॥	<br>
एवं स शक्रो हरिबोधितस्तदा प्रणम्य देवं वृषकेतुमीश्वरम्॥	<br>
समाददे बाणममित्रघातनं संपूजितं दैवरणेऽर्द्धचंद्रम्॥ २१.१४८ ॥	<br>
धनुष्यजय्ये विनियोज्य बुद्धिमान्न्ययोजयत्तत्र अघोरमंत्रम्॥ २१.१४९ ॥	<br>
ततो वधायाशु मुमोच तस्य वा आकृष्य कर्णांतमकुंठदीधितिम्॥	<br>
अथासुरः प्रेक्ष्य महास्त्रमापतद्विसृज्य मायां सहसा व्यवस्थितः॥ २१.१५० ॥	<br>
प्रवेपमानेन मुखेन युज्यताचलेन गात्रेण च संभ्रमाकुलः॥	<br>
ततस्तु तस्यास्त्रवराभिमंत्रितः शरोर्धचंद्रः प्रसभं महारणे॥ २१.१५१ ॥	<br>
पुरंदरस्येष्वसनप्रमुक्तो मध्यार्कविंवं वपुषा विडंबयन्॥ २१.१५२ ॥	<br>
किरीटकूटस्फुरकांतिसंकुलं सुगंधिनानाकुसुमाधिवासितम्॥	<br>
प्रकीर्णधूमज्वलनाभमूर्धजं न्यपातयज्जंभिशिरः सकुंडलम्॥ २१.१५३ ॥	<br>
तस्मिन्निंद्रहते जंभे प्रशशंसुः सुरा बहु॥	<br>
वासुदेवोऽपि भगवान्साधु साध्विति चाब्रवीत्॥ २१.१५४ ॥	<br>
ततो जंभं हतं दृष्ट्वा दानवेन्द्राः पराङ्‌मुखाः॥	<br>
सर्वे ते भग्नसंकल्पा दुद्रुवुस्तारकं प्रति॥ २१.१५५ ॥	<br>
तांश्च त्रस्तान्समालोक्य श्रुत्वा स चतुरो हतान्॥	<br>
सारथिं प्रेरयामास याहींद्रं लघु संगरे॥ २१.१५६ ॥	<br>
तथेत्युक्त्वा स च प्रायात्तारके रथमास्थिते॥	<br>
सावलेपं च सक्रोधं सगर्वं सपराक्रमम्॥ २१.१५७ ॥	<br>
साविष्कारं सधिक्कारं प्रयातो दानवेश्वरः॥	<br>
स युक्तं रथमास्थाय सहस्रेण गरुत्मताम्॥ २१.१५८ ॥	<br>
सर्वायुधपरिष्कारं सर्वास्त्रपरिरक्षितम्॥	<br>
त्रैलोक्यऋद्धिसंपन्नं कल्पांतांतकनादितम्॥ २१.१५९ ॥	<br>
सैन्येन महता युक्तो नादयन्विदिशो दिशः॥	<br>
सहस्राक्षश्च तं दृष्ट्वा त्यक्त्वा वाहनदंतिनम्॥ २१.१६० ॥	<br>
रथं मातलिना युक्तं तप्तहेमपरिष्कृतम्॥	<br>
चतुर्योजनविस्तीर्णं सिद्धसंघपरिष्कृतम्॥ २१.१६१ ॥	<br>
गंधर्वकिंनरोद्गीतमप्सरोनृत्यसंकुलम्॥ २१.१६२ ॥	<br>
सर्वायुधमहाबाधं महारत्नसमाचितम्॥	<br>
अध्यतिष्ठत्तं रथं च परिवार्य समंततः॥ २१.१६३ ॥	<br>
दांशिता लोकपालाश्च तसथुः सगरुडध्वजाः॥	<br>
ततश्चचाल वसुधा ववौ रूक्षो मरुद्गणैः॥ २१.१६४ ॥	<br>
चेलुश्च सागराः सप्त तथाऽनश्यद्रवेः प्रभा॥	<br>
ततो जज्वलुरस्त्राणि ततोऽकंपंत वाहनाः॥ २१.१६५ ॥	<br>
ततः समस्तमुद्वृत्तं ततोदृस्यत तारकः॥	<br>
एकतस्तारको दैत्यः सुरसंघास्तथैकतः॥ २१.१६६ ॥	<br>
लोकावसाद मेकत्र लोकोद्धरणमेकतः॥	<br>
चराचराणि भूतानि भयविस्मयवंति च॥ २१.१६७ ॥	<br>
प्रशशंसुः सुराः पार्थ तदा तस्मिन्समागमे॥ २१.१६८ ॥	<br>
अस्त्राणि तेजांसि धनानि योधा यशो बलं वीरपराक्रमाश्च॥	<br>
सत्त्वौजसान्यंग बभूवुरेषां देवासुराणां तपसः परं तु नः॥ २१.१६९ ॥	<br>
अथाभिमुखमायांतं देवा विनतर्पवभिः॥	<br>
बाणैरनलकल्पाग्रार्विव्यधुस्तारकं प्रति॥ २१.१७० ॥	<br>
स तानचिंत्य दैत्येंद्रो देवबाणक्षतान्हृदि॥	<br>
बाणैर्व्योम दिशः पृथ्वीं पूरयामास दानवः॥ २१.१७१ ॥	<br>
नारायणं च सप्तत्या नवत्या च हुताशनम्॥	<br>
दशभिर्मारुतं मूर्ध्नि यमं दशभिरेव च॥ २१.१७२ ॥	<br>
धनदं चैव सप्त्या वरुणं च तथाष्टभिः॥	<br>
विंशत्या निर्ऋतिं दैत्यः पुनश्चाष्टभिरेव च॥ २१.१७३ ॥	<br>
विव्याध पुनरेकैकं दशभिर्मर्मभेदिभिः॥	<br>
तथा च मातलिं दैत्यो विव्याध त्रिभिराशुगैः॥ २१.१७४ ॥	<br>
गरुडं दशभिश्चैव महिषं नवभिस्तथा॥	<br>
पुनर्दैर्त्योऽथ देवानां तिलशो नतपर्वभिः॥ २१.१७५ ॥	<br>
चकार वर्मजालानि चिच्छेद च धनूंषि च॥	<br>
ततो विकवचा देवा विधनुष्काः प्रपीडिताः॥ २१.१७६ ॥	<br>
चापान्यन्यानि संगृह्य यावन्मुंचंति सायकान्॥	<br>
तावद्बाणं समाधाय कालानलसमप्रभम्॥ २१.१७७ ॥	<br>
ताडयामास शक्रं स हृदि सोपि मुमोचह॥ 	<br>
ततोंऽतरिक्षमालोक्य दृष्ट्वा सूर्यशताकृती॥ २१.१७८ ॥	<br>
तार्क्ष्यविष्णू समाजघ्ने शराभ्यां तावमुह्यताम्॥	<br>
प्रेतनाथस्य वह्नेश्च वरुणस्य शितैः शरैः॥ २१.१७९ ॥	<br>
निर्ऋतेश्चाकरोत्कार्यं भीतबीतं विमोहयन्॥	<br>
निरुच्छ्वासं समाहृत्य चक्रे बाणैः समीरणम्॥ २१.१८० ॥	<br>
ततः प्राप्य हरिः संज्ञां प्रोत्साह्य च दिशां पतीन्॥	<br>
बाणेन सारथेः कायाच्छिरोऽहार्षीत्सकुण्डलम्॥ २१.१८१ ॥	<br>
धूमकेतोर्ज्वलात्क्रुद्धस्तस्य च्छित्त्वा न्यपातयत्॥	<br>
दैत्यराजकिरीटयं च चिच्छेद वासवस्ततः॥ २१.१८२ ॥	<br>
धनेशश्च धनुः क्रुद्धो बिभेदबहुधा शरैः॥	<br>
वायुश्चक्रे च तिलशो रथं वा क्षोणिकूबरम्॥ २१.१८३ ॥	<br>
निर्ऋतिस्तिलशो वर्ण चक्रे बाणैस्ततो रणे॥	<br>
कृत्वैतदतुलं कर्मतिष्ठतिष्ठेति चाब्रुवन्॥ २१.१८४ ॥	<br>
लिहंतः सृक्किणीं देवा वासुदेवादयस्तदा॥	<br>
दृष्ट्वा तत्कर्म देवानां तारकोऽतुलविक्रमः॥ २१.१८५ ॥	<br>
मुमोच मुद्गरं भीमं सहस्राक्षाय संगरे॥	<br>
दृष्ट्वा मुद्गरमायांतमनिवार्यं रणाजिरे॥ २१.१८६ ॥	<br>
रथादाप्लुत्य धरणीमगमत्पाकशासनः॥	<br>
मुद्गरोऽपि रथोपस्थे पपात परुषस्वनः॥ २१.१८७ ॥	<br>
स रथं चूर्णयामास न ममार च मातलिः॥	<br>
गृहीत्वा पट्टिशं दैत्यो जधानोरसि केशवम्॥ २१.१८८ ॥	<br>
स्कन्धे गरुत्मतः सोऽपि निषसाद विचेतनः॥	<br>
खड्गेन राक्षसेन्द्रं च भित्त्वा भूमावपातयत्॥ २१.१८९ ॥	<br>
यमं च पातयामास भूमौ दैत्यो मुखे हतम्॥	<br>
वह्निं च भिंडिपालेन चक्रे हत्वा विचेतनम्॥ २१.१९० ॥	<br>
वायुं पदा तदाक्षिप्य पातयामास भूतले॥	<br>
धनेशं तद्धनुष्कोट्या कुट्टयामास कोपनः॥ २१.१९१ ॥	<br>
ततो देवनिकायानामेकैकं क्षणमात्रतः॥	<br>
तेषामेव जघानासौ शस्त्रैर्बालान्यथा गुरुः॥ २१.१९२ ॥	<br>
लब्धसंज्ञस्ततो विष्णुश्चक्रं जग्राह दुर्धरम्॥	<br>
रानवेंद्रवसामेदोरुधिरेणाभिरंजितम्॥ २१.१९३ ॥	<br>
मुमोच दानवेंद्रस्य दृढं वक्षसि केशवः॥	<br>
पपात चक्रं दैत्यस्य पतितं भास्करद्युति॥ २१.१९४ ॥	<br>
व्यशीर्यताथ कायेऽस्य नीलोत्पलमिवाश्मनि॥	<br>
ततो वज्रं महेन्द्रोऽपि प्रमुमोचार्चितं चिरम्॥ २१.१९५ ॥	<br>
तस्मिञ्जयाशा शक्रस्य दानवेन्द्राय संयुगे॥	<br>
तारकस्य च संप्राप्य शरीरं शौर्यशालिनः॥ २१.१९६ ॥	<br>
विशीर्यत विकीर्णार्चिः शतधा खण्डशो गतम्॥	<br>
ततो वायुरदीनात्मा वेगेन महता नदन्॥ २१.१९७ ॥	<br>
ज्वलितज्वलनाभासमंकुशं प्रमुमोच ह॥	<br>
विशीर्णं तस्य तच्चांगे दृष्ट्वा वायुर्महारुषा॥ २१.१९८ ॥	<br>
ततः शैलेन्द्रमुत्पाट्य पुष्पितद्रुमकंदरम्॥	<br>
चिक्षेप दानवेन्द्राय दशयोजनविस्तृतम्॥ २१.१९९ ॥	<br>
महीधरं तमायांतं सस्मितं दैत्यपुंगवः॥	<br>
जग्राह वामहस्तेन बालः कन्दुकलीलया॥ २१.२०० ॥	<br>
ततस्तेनैव चाहत्य पातयामास चांतकम्॥	<br>
दण्डं ततः समुद्यम्य कृतांतः क्रोधमूर्छितः॥ २१.२०१ ॥	<br>
दैत्येन्द्रमूर्ध्नि चिक्षेप भ्राम्य वेगेन दुर्जयम्॥	<br>
सोऽसुरस्यापतन्मूर्ध्नि दैत्यस्तं जगृहे स्मयन्॥ २१.२०२ ॥	<br>
कल्पांतलोकदहनो ज्वलनो रोषसंज्वलन्॥	<br>
शक्तिं चिक्षेपदुर्धर्षां दानवेन्द्राय संयुगे॥ २१.२०३ ॥	<br>
ततः शिरीषमालेव सास्य वक्षस्यराजत॥	<br>
ततः खड्गं समाकृष्य कोशादाकाशनिर्मलम्॥ २१.२०४ ॥	<br>
द्युति भासितत्रैलोक्यं लोकपालोऽपि निर्ऋतिः॥	<br>
चिक्षेप दानवेन्द्राय तस्य मूर्ध्नि पपात ह॥ २१.२०५ ॥	<br>
पतितश्चागमत्खड्गः स शीघ्रं शतखण्डताम्॥	<br>
जलेशश्च ततः क्रुद्धो महाभैरवरूपिणम्॥ २१.२०६ ॥	<br>
मुमोच पाशं दैत्येन्द्रभुजबन्धाबिलाषुकः॥	<br>
स दैत्यभुजमासाद्य पाशः सद्यो व्यपद्यत॥ २१.२०७ ॥	<br>
स्फुटितः क्रकचक्रूरदशनालिरहीश्वरः॥	<br>
ततोऽश्विनौ सचंद्रार्कौ साध्याश्च वसवश्च ये॥ २१.२०८ ॥	<br>
यक्षराक्षसगनधर्वाः सर्पाश्चास्त्रैः पृथग्विधैः॥	<br>
जघ्नुर्दैत्येश्वरं सर्वे भूयशस्ते महाबलाः॥ २१.२०९ ॥	<br>
न चास्त्राण्यस्यासज्जन्त गात्रे वज्राचलोपमे॥	<br>
ततो देवनवप्लुत्य तारको दानवादिपः॥ २१.२१० ॥	<br>
जघान कोटिशः क्रुद्धो मुष्टिपार्ष्णिभिरेव च॥	<br>
तथाविधं तस्य वीर्यमालोक्य भगवान्हरिः॥ २१.२११ ॥	<br>
पलायध्वमहो देवा वदन्नन्तर्हितोऽभवत्॥	<br>
शक्रादयस्ततो देवाः पलायनकृतादराः॥ २१.२१२ ॥	<br>
कालनेमिमुखैर्दैत्येरुपरुद्धा मदोत्कटैः॥	<br>
मुष्टिभिः पादघातैश्च केशष्वाकृष्य तैर्मुदा॥ २१.२१३ ॥	<br>
तारिताः शुष्कसरितं देवमार्गाश्च दंशिताः॥	<br>
बहुधा चाप्यकृष्यंत लोकपाला महासुरैः॥ २१.२१४ ॥	<br>
ततो निनादः संजज्ञे दैत्यानां बलशालिनाम्॥	<br>
कम्पयन्पृथिवीं द्यां च पातालानि च भारत॥ २१.२१५ ॥	<br>
जयेति मुदिता दैत्यास्तुष्टुवुस्तारकं तदा॥	<br>
शंखांश्च पूरयामासुः कुन्देन्दुसदृशप्रभान्॥ २१.२१६ ॥	<br>
धनुर्बाणरवांश्चोग्रान्कराघातांश्च चक्रिरे॥	<br>
भृशं हर्षान्विता दैत्या नेदुश्च ननृतुर्मुहुः॥ २१.२१७ ॥	<br>
ततो देवान्पुरस्कृत्य पशुपालः पशूनिव॥	<br>
दैत्येन्द्रो रथमास्थाय जगाम सहितोऽसुरैः॥ २१.२१८ ॥	<br>
महीसागरकूलस्थं तारकः स पुरं बली॥	<br>
योजनद्वादशायामं ताम्रप्राकारशोभितम्॥ २१.२१९ ॥	<br>
प्रासादर्बहुभिः कीर्णं दिव्याश्चर्योपशोभितम्॥	<br>
यत्र शब्दास्त्रयो नैव जीर्यंते चानिशंपुरे॥ २१.२२० ॥	<br>
गीतघोषश्च व्याघोषो भुज्यंतां विषयास्त्विति॥	<br>
तत्प्रविश्य पुरं राजा जगाम स्वकमालयम्॥ २१.२२१ ॥	<br>
महोत्सवेन महता पुत्रस्त्रीप्रतिनंदितः॥	<br>
तत्र दिव्यां सभां राजा प्राप्य सिंहासनस्थितः॥ २१.२२२ ॥	<br>
स्तूयमानो दितिसुतैरप्सरोभिर्विनोदितः॥	<br>
दिव्यासनस्थैर्दैत्येंद्रैर्वृतः सिंहैरिव प्रभुः॥ २१.२२३ ॥	<br>
एतस्मिन्नंतरे काचि द्दिव्यस्त्री तत्पुरेऽभवत्॥	<br>
विस्मितस्तैर्वृतो दैत्यैः प्रोवाचेदं स्मयन्निव॥ २१.२२४ ॥	<br>
रूपेणानुपमा पार्थ नानाभरणभूषिता॥	<br>
तां दृष्टवा तारको राजा भृशं वै विस्मितोऽभवत्॥ २१.२२५ ॥	<br>
कासि देवी मम ब्रूहि किं मया रूपसुंदरि॥	<br>
त्वत्समां योषितं नैव दृष्टवंतः पुरा वयम्॥ २१.२२६ ॥	<br>
<b>॥स्त्र्युवाच॥	<br></b>
अहं त्रैलोक्यलक्ष्मीति विद्धि मां दैत्यसत्तम॥	<br>
अर्जिता तपसा चास्मि त्वया वीर्येण वा विभो॥ २१.२२७ ॥	<br>
वीर्यवंतं त्वनलसं तपस्विनमकातरम्॥	<br>
दातारं चापि भोक्तारं युक्त्या सेवामि तं नरम्॥ २१.२२८ ॥	<br>
भीरुं निर्विण्ण्मत्यर्थं साध्वीपीडाकरं नरम्॥	<br>
सर्वातिशंकिनं सद्यस्त्यजामि दितिनंदन॥ २१.२२९ ॥	<br>
महेंद्रण च माता ते यदा सा व्यपमानिता॥	<br>
तदैव त्यक्तप्रायोऽसाविदानीं तव संवशे॥ २१.२३० ॥	<br>
तारकश्च ततः प्राह परमं चेति तां तदा॥	<br>
सा चाविवेश तं देवी त्रिजगत्पूजिता रमा॥ २१.२३१ ॥	<br>
ततो दैत्याधिपं नार्यो दानवानां विभूषिताः॥	<br>
वीरकांस्यमुपादाय वर्धयांचक्रिरे मुदा॥ २१.२३२ ॥	<br>
देवाश्च द्वारि तिष्ठंति बद्धा दैत्यैर्भृशातुराः॥	<br>
उपहस्यमाना नारीभिर्दैत्यैरन्यैश्च नागरैः॥ २१.२३३ ॥	<br>
एतस्मिन्नंतरे विष्णुर्दैत्यरूपं समास्थितः॥	<br>
उपहासकमध्यस्थो गाथे द्वे प्राह बुद्धिमान्॥ २१.२३४ ॥	<br>
इदमल्पतरंनाम यदमीषां च दृश्यते॥	<br>
मातृक्रोधं स्मरन्राजा किंकिं यन्न करिष्यति॥ २१.२३५ ॥	<br>
बलीयांसं समासाद्य न नमेद्यो न चास्ति सः॥	<br>
मर्कवच्छ्वेतबाकीयैरुपायैः स्थीयतां सुराः॥ २१.२३६ ॥	<br>
उपहासमुखेनामी उपदेशं हरेर्मुखात्॥	<br>
समाकर्ण्य ततो देवा मर्क्करूपेण संस्थिताः॥ २१.२३७ ॥	<br>
नृत्यंतस्ते च बहुधा दैत्याश्चासुरयोषितः॥	<br>
भृशं च नोदयामासुर्मुदा भोज्यानि ते ददुः॥ २१.२३८ ॥	<br>
विष्णुर्दैत्यप्रतीहारं ततः प्रोवाच बुद्धिमान्॥	<br>
विनोदाय महाराज्ञो मर्कानेतान्प्रकीर्तय॥ २१.२३९ ॥	<br>
प्रतीहारस्ततो हृष्टः सभामध्ये विवेश सः॥	<br>
जानुभ्यां धरणीं गत्वा बद्धा च करसंपुटम्॥ २१.२४० ॥	<br>
उवाचानाविलं वाक्यमल्पाक्षरपरिस्फुटम्॥	<br>
दैत्येंद्र मर्कवृंदानि द्वारि तिष्ठंति ते प्रभो॥ २१.२४१ ॥	<br>
भृशं विनोदकारिणि स्पृहा चेद्द्रष्टुमर्हसि॥	<br>
तन्निशम्याब्रवीद्राजा किं चिरं क्रियते त्वया॥ २१.२४२ ॥	<br>
क्षत्ता चेति वचः श्रुत्वा कालनेमिं तदाब्रवीत्॥	<br>
मर्कानेतान्महाराजो द्रष्टुमिच्छति शीघ्रतः॥ २१.२४३ ॥	<br>
रक्षपाल सहैभिस्त्वं राजानमनुकूलय॥	<br>
कालनेमिरुपादाय मर्कान्यातो नृपं ततः॥ २१.२४४ ॥	<br>
मर्कमध्ये विष्णुमर्को यातस्त्यक्त्वा च दैत्यताम्॥	<br>
ततस्तारकदैत्यस्य पुरतो ननृतुर्भृशम्॥ २१.२४५ ॥	<br>
मर्का दैत्यकरोत्तालैर्हर्षनादविनोदितैः॥	<br>
ततोऽतिमुदितो राजा तेषां नृत्येन सोऽब्रवीत्॥ २१.२४६ ॥	<br>
अभयं वो मर्कदेवास्तुष्टो यच्छाम्यहं त्विदम्॥	<br>
मद्गृहे स्थीयतामेव न च कार्यं भयं हृदि॥ २१.२४७ ॥	<br>
इति श्रुत्वा विष्णुमर्कः प्रनृत्यन्नि दमब्रवीत्॥	<br>
राजन्विज्ञातुमिच्छामस्तव गेहावधिं वयम्॥ २१.२४८ ॥	<br>
एवमुक्ते प्रहस्याह तारको दैत्यसत्तमः॥	<br>
त्रिभूमिकं हि मे गेहमिदं यद्भुवनत्रयम्॥ २१.२४९ ॥	<br>
हरिमर्कस्ततः प्राह यद्येवं स्वं वचः स्मर॥	<br>
त्रैलोक्ये विचरंत्वेते मर्का राजन्सुनिर्भयाः॥ २१.२५० ॥	<br>
अश्वमेधशतस्यापि सत्यं राजन्विशिष्यते॥	<br>
धर्ममेनं स्मरन्सत्यं वचनं कुरु दैत्यप॥ २१.२५१ ॥	<br>
ततः सुविस्मितो दैत्यः प्राहेदं वचनं तदा॥	<br>
मर्कटाहो प्रबुद्धोऽसि सत्यं ब्रूहि च को भवान्॥ २१.२५२ ॥	<br>
<b>॥श्रीभगवानुवाच॥	<br></b>
अहं नारायणोनाम यदि श्रोत्रमुपागतः॥	<br>
देवानां रक्षणार्थाय मर्करूपमुपाश्रितः॥ २१.२५३ ॥	<br>
तच्चेन्मान्यतमो धर्मस्तव तद्वचनं स्वकम्॥	<br>
परिपालय ते गेहं विचरंतु सुरास्त्वमी॥ २१.२५४ ॥	<br>
अवलोपश्च राजेंद्र न कर्तव्यस्त्वया हृदी॥	<br>
वीरोऽहमिति संचिन्त्य पश्यता कालजं बलम्॥ २१.२५५ ॥	<br>
पर्यायैर्हन्यमानानामभिहंता न विद्यते॥	<br>
मौढ्यमेतत्तु यद्द्वेष्टा कर्ताहमिति मन्यते॥ २१.२५६ ॥	<br>
ऋषींश्च देवांश्च महासुरांश्च त्रैविद्यवृद्धांश्च वने मुनींश्च॥	<br>
कं वापदो नोपनमंति काले कालस्य वीर्यं न तु कर्तुरेतत्॥ २१.२५७ ॥	<br>
न मंत्रबलवीर्येण प्रज्ञया पौरुषेण वा॥	<br>
अलभ्यं लभ्यते काले काले सुप्तोपि विंदति॥ २१.२५८ ॥	<br>
न मातृपितृशुश्रूषा न च दैवतपूजनम्॥	<br>
नान्यो गुणसमाचारः पुरषस्य सुखावहः॥ २१.२५९ ॥	<br>
न विद्या न तपो दानं न मित्राणि न वांधवाः॥	<br>
शक्नुवंति परित्रातुं नरं कालेन पीडितम्॥ २१.२६० ॥	<br>
नागामिगमनार्थं हि प्रतिघातशतैरपि॥	<br>
शक्नुवंति प्रतिव्योढुमृते कालबलं नराः॥ २१.२६१ ॥	<br>
देहवत्पुण्यकर्माणि जीववत्काल उच्यते॥	<br>
द्वयोः समागमे दैत्य कार्याणां सिद्धिरिष्यते॥ २१.२६२ ॥	<br>
अहो दैत्य त्वद्विशिष्टा दैत्यानां कोटयः पुरा॥	<br>
शाल्मलेस्तूलवत्क्षिप्ताः कालवातेन दुर्दशाः॥ २१.२६३ ॥	<br>
इदं तु लब्ध्वा त्वं स्थानमात्मानं बहु मन्यसे॥	<br>
सर्वभूतभवं देवं ब्रह्माणमिव शाश्वतम्॥ २१.२६४ ॥	<br>
न चेदमचलं स्थानमनंतं चापि कस्यचित्॥	<br>
त्वं तु बालिशया बुद्ध्या ममेदमिति मन्यसे॥ २१.२६५ ॥	<br>
अविश्वास्ये विश्वसिषि मन्यसे चाऽध्रुवं ध्रुवम्॥	<br>
ममेदमिति मोहात्त्वं त्रिलोकीश्रियमीप्ससि॥ २१.२६६ ॥	<br>
नेयं तव न चास्माकं न चान्येषां स्थिरा मता॥	<br>
अतिक्रम्य बहून्यांस्त्वयि तावदियं स्थिता॥ २१.२६७ ॥	<br>
कंचित्कालमियं स्थित्वा त्वयि तारक चंचला॥	<br>
पुंश्चलीवातिचपला पुनरन्यं गमिष्यति॥ २१.२६८ ॥	<br>
सरत्नौषदिसंपन्नं ससरित्पर्वताकरम्॥	<br>
तानिदानीं न पश्यामि यैर्भुक्तं भुवनत्रयम्॥ २१.२६९ ॥	<br>
हिरण्यकशिपुर्वीरो हिरण्याक्षश्च दुर्जयः॥	<br>
प्रह्रादो नमुचिर्वीरो विप्रचित्तिर्विरोचनः॥ २१.२७० ॥	<br>
कीर्तिः शूरश्च वीरश्च वातापिरिल्वलस्तथा॥	<br>
अश्वग्रीवः शंबरश्च पुलोमा मधुकैटभौ॥ २१.२७१ ॥	<br>
विश्वजित्प्रमुखाश्चान्ये दानवेंद्रा महाबलाः॥	<br>
कालेन निहताः सर्वे कालो हि बलवत्तरः॥ २१.२७२ ॥	<br>
सर्वैर्वर्षायुतं तप्तं न त्वमेको महातपाः॥	<br>
सर्वे सत्यव्रतपराः सर्वे चासन्बहुश्रुताः॥ २१.२७३ ॥	<br>
सर्वे यथार्हदातारः सर्वे दाक्षायणीसुताः॥	<br>
ज्वलंतः प्रजयंतश्च कालेन प्रतिसंहताः॥ २१.२७४ ॥	<br>
मुंचेच्छां कामभोगेषु मुंचेमं श्रीभवं मदम्॥	<br>
एतदैश्वर्यनाशे त्वां शोकः संपीडयिष्यति॥ २१.२७५ ॥	<br>
शोककाले शुचो मात्वं हर्षकाले च मा हृषः॥	<br>
अतीतानागते हि त्वा प्रत्युत्पन्नेन वर्तय॥ २१.२७६ ॥	<br>
इंद्रं चेदागतः कालः सदा युक्त मतंद्रितम्॥	<br>
क्षमस्व न चिराद्दैत्य त्वामप्युपगमिष्यति॥ २१.२७७ ॥	<br>
को हि स्थातुमलं लोके मम क्रुद्धस्य संयुगे॥	<br>
कालस्तु बलवान्प्राप्तस्तेन तिष्ठामि तारक॥ २१.२७८ ॥	<br>
त्वमेव वेत्सि मां दैत्य योहं यादृक्पराक्रमः॥	<br>
कल्पेकल्पे महादैत्याः कोटिशोऽर्बुदशोहताः॥ २१.२७९ ॥	<br>
येषां त्वं कोटिभागेऽपि परिपूर्णो न तारक॥	<br>
कल्पेकल्पे सृजामीदं ब्रह्मादि सकलं जगत्॥ २१.२८० ॥	<br>
इच्छन्संजीवयाम्येतदनिच्छन्नाशये क्षणात्॥	<br>
न हि त्वां नोत्सहे हंतुं सर्वदैत्यसमायुतम्॥ २१.२८१ ॥	<br>
अंगुल्यग्रेण दैत्येंद्र पुनर्धर्मं नलोपये॥	<br>
यद्यहं प्रवरो भूत्वा धर्मं ब्रह्मवरात्मकम्॥ २१.२८२ ॥	<br>
लोपयामि ततः कं च धर्मोऽयं शरणं व्रजेत्॥	<br>
अहं कर्तेति मा मंस्थाः कर्तायस्तु सदा प्रभुः॥ २१.२८३ ॥	<br>
सोऽयं कालः पचेद्विश्वं वृक्षे फलमिवागतम्॥	<br>
यैरेव कर्मभिः सौख्यं दुःखं तैरेवकर्मभिः॥ २१.२८४ ॥	<br>
प्राप्नोति पुरुषो दैत्य पश्य कालस्य चित्रताम्॥	<br>
सर्वं कालवशादेव बोद्वव्यं धीर्युतेर्नरैः॥ २१.२८५ ॥	<br>
स्वकर्मपरिपाकस्य फलदं वै विदुर्बुधाः॥	<br>
तस्मात्कर्म शुभं कार्यं पुण्यात्पुण्यात्मकं च यत्॥ २१.२८६ ॥	<br>
पुण्येन तत्र सोख्यं स्याद्दृःखं पापेन निश्चितम्॥	<br>
इति संचिंत्य दैत्येंद्र स्वं वचः परिपालय॥	<br>
मदुक्तं वचनं सर्वं यदि मंतुमिहार्हसि॥ २१.२८७ ॥	<br>
<b>॥तारक उवाच॥	<br></b>
मामत्र संस्थितं दृष्ट्वा कालनेमिमुखैर्युतम्॥ २१.२८८ ॥	<br>
कस्येह न व्यथेद्बुर्मृत्योरपि जिवांसतः॥	<br>
सा ते न व्यथते बुद्धिरचला तत्त्वदर्शिनी॥ २१.२८९ ॥	<br>
ब्रवीषि यद्यत्त्वं वाक्यं ततथैव न संशयः॥	<br>
को हि विश्वासमर्थेषु शरीरे वा शरीरभृत्॥ २१.२९० ॥	<br>
कर्तुमुत्सहते लोके दृष्ट्वा संप्रस्थितं जगत्॥	<br>
अहमप्येवमेवैनं लोकं जानाम्यशाश्वतम्॥ २१.२९१ ॥	<br>
कालाग्नावाहितं घोरे गुह्ये सततगत्वरे॥	<br>
इदमद्य करिष्यामि श्वःकर्तास्मीतिवादिनः॥ २१.२९२ ॥ 	<br>
कालो हरति संप्राप्ते नदीवेग इवोन्मुखान्॥	<br>
इदानीं तावदेवासौ मया दृष्टो न विस्मृतः॥ २१.२९३ ॥	<br>
कालेन ह्रियमाणानां प्रलापः श्रूयते नृणाम्॥	<br>
ईर्ष्याभिमानलोभेषु कामक्रो धभयेषु च॥ २१.२९४ ॥	<br>
स्पृहामोहातिवादेषु लोकः सक्तो न बुध्यते॥	<br>
गुरुं वाप्यगुरुं वापि कृत्याकृत्यं च केशव॥ २१.२९५ ॥	<br>
जानामि त्वामहं विष्णो सर्वभूतवरं प्रभुम्॥	<br>
किं कुर्मः स्वस्वभावेन बलिना त्वां न मन्महे॥ २१.२९६ ॥	<br>
केचिद्भजंति त्वां भक्त्या वैरेण हेलया परे॥	<br>
सर्वेनुकंप्यास्ते तुभ्यमतरात्मासि देहिनाम्॥ २१.२९७ ॥	<br>
पुराणः शाश्वतो धर्मः सर्वप्राणभृतां समः॥	<br>
मामालंब्य मया मुक्ता यांतु सर्वे दिवौकसः॥ २१.२९८ ॥	<br>
पुनर्मर्कस्वरूपेण भ्रांतव्यं भुवनत्रयम्॥	<br>
स्पृहापि यज्ञभागानां न कार्या समयस्त्वयम्॥ २१.२९९ ॥	<br>
एवमुक्ते तारकेण देवा हर्षं प्रपेदिरे॥	<br>
मुच्यते हृतलोमापि मेषो लाभो हि सौनिकात्॥ २१.३०० ॥	<br>
<b>॥श्रीभगवानुवाच॥	<br></b>
दैत्येंद्र भव तत्त्वज्ञो विद्याज्ञानतपोन्वितः॥	<br>
कालं पश्यसि सुव्यक्तं पाणावामलकं यथा॥ २१.३०१ ॥	<br>
कालचारित्रतत्त्वज्ञ शिवभक्त महामते॥	<br>
वज्रांगसुत धन्योऽसि स्पृहणीयोऽसि धीमताम्॥ २१.३०२ ॥	<br>
यावत्ते तपसो वीर्यं तावद्भुंक्ष्वजगत्त्रयम्॥	<br>
एतेन समयेनैते चरिष्यंति सुरा जगत्॥ २१.३०३ ॥	<br>
इत्युक्त्वा मर्कयूथेन वृतो नारायणः प्रभुः॥	<br>
स्थानादस्मादपाक्रम्य मेरुं प्रति ययौ तदा॥ २१.३०४ ॥	<br>
ततो मेरुं समागम्य प्रोवाच वचनं हरिः॥	<br>
भवंतो यांतु ब्रह्मणं स धास्यति च वो हितम्॥ २१.३०५ ॥	<br>
अप्रमत्तैः सदा भाव्यं पाल्यश्च समयस्तथा॥  	<br>
इत्युक्त्वा भगवान्विष्णुस्तत्रैवांतरधीयत॥ २१.३०६ ॥	<br>
प्रणतः संस्तुतो देवैर्ब्रह्माणं च सुरा ययुः॥ २१.३०७ ॥	<br>
दिव्योत्तमैस्तत्र गतैरभिष्टुतो विदीप्ततेजा भुवनत्रयेऽपि॥	<br>
वज्रांगपुत्रोऽपि मुमोद वीरः शिवप्रसादेन महर्द्धिमाप्य॥ २१.३०८ ॥	<br>
स्वयमिन्द्रो निमिर्वह्निः कालनेमिर्यमोऽपि च॥	<br>
स्तम्भश्च निर्ऋतिस्थाने महिषो वरुणास्तथा॥ २१.३०९ ॥	<br>
मेषो वाताधिकारि च कुजंभो धनदोऽभवत्॥	<br>
अन्येषां चाधिकारांश्च दैत्यानां तारको ददौ॥ २१.३१० ॥	<br>
इति श्रीस्कांदे महापुराण एकाशीतिसाहस्र्यां संहितायां प्रथमे माहेश्वरखण्डे कौमारिकाखण्डे देवासुरसंग्रामे तारकविजयवर्णननामैकविंशतितमोऽध्यायः॥ २१ ॥ छ ॥	<br>
</span>
