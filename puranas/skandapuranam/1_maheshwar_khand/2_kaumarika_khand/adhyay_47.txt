<span style="font-size: 14pt; line-height: 200%">।। नारद उवाच ।। ।। <br>
ततो मयास्य तीर्थस्य रक्षणाय पुनर्जय ।। <br>
समाराध्य यथा देव्यः स्थापितास्तच्छृणुष्व भोः ।।१।। <br>
यथात्मा सर्वभूतेषु व्यापकः परमेश्वरः ।। <br>
तथैव प्रकृतिर्नित्या व्यापका परमेश्वरी ।। २ ।। <br>
शक्ति प्रसादादाप्नोति वीर्यं सर्वाश्च संपदः ।। <br>
ईश्वरी सर्वभूतेषु सा चैवं पार्थ संस्थिता ।। ३ ।। <br>
बुद्धिह्रीपुष्टिलज्जेति तुष्टिः शांतिः क्षमा स्पृहा ।। <br>
श्रद्धा च चेतना शक्तिर्मंत्रोत्साहप्रभूद्भवा ।। ४ ।। <br>
इयमेव च बंधाय मोक्षायेयं च सर्वदा ।। <br>
एनामाराध्य चैश्वर्यमिन्द्राद्याः समवाप्नुयुः ।। ५ ।। <br>
ये च शक्तिं न मन्यंते तिरस्कुर्वंति चाधमाः ।। <br>
योगीन्द्रा अपि ते व्यक्तं भ्रश्यंते काशिजा यथा ।। ६ ।। <br>
वाराणस्यां किल पुरा सिद्धयोगीश्वराः पुनः ।। <br>
अवमन्य च ते शक्तिं पुनर्भ्रंशमुपागताः ।। ७ ।। <br>
तस्मात्सदा देहिनेयं शक्तिः पूज्यैव नित्यदा ।। <br>
तुष्टा ददाति सा कामान्रुष्टा संहरते क्षणात् ।। ८ ।। <br>
परमा प्रकृतिः सा च बहुभेदैर्व्यवस्थिता ।।<br>
तासां मध्ये महादेव्यो ह्यत्र संस्थापिताः शृणु ।।९।। <br>
चतस्रस्तु महाशक्त्यश्चतुर्दिक्षु व्यवस्थिताः ।। <br>
सिद्धांबिका तु पूर्वस्यां स्थापिता सा गुहेन च ।।1.2.47.१ ०।। <br>
जगदादौ मूलूप्रकृतेरुत्पन्ना सा प्रकीर्त्यते ।। <br>
आराधिता यतः सिद्धैस्तस्मात्सिद्धांबिका च सा ।।११।। <br>
दक्षिणस्यां तथा तारा संस्थिता स्थापिता मया ।। <br>
तारणार्थाय देवानां यस्मात्कूर्मं समाश्रिता ।। १२ ।। <br>
ययाविष्टः समुज्जह्रे वेदान्कूर्मो जगद्गुरुः ।। <br>
अनयाविष्टदेहश्च बुधो बौद्धान्हनिष्यति ।।१३।। <br>
कोटिशो वेदमार्गस्य ध्वंसकान्पापकर्मिणः।। <br>
इयं मया समाराध्य समानीता गिरेः सुता ।। १४ ।। <br>
कोटिसंख्याभिरत्युग्रदेवीभिः संवृता च सा ।। <br>
दक्षिणां दिशमाश्रित्य संस्थिता मम गौरवात् ।।१५।। <br>
पश्चिमायां तथा देवी संस्थिता भास्करा शुभा ।। <br>
ययाविष्टानि भासंते भास्करप्रमुखानि च।।१६।।<br>
बिंबानि सर्वताराणां गच्छन्त्यायांति च द्रुतम् ।। <br>
सैषा महाबला शक्तिर्भास्वरा कुरुनन्दन ।।१७।। <br>
मयाराध्य समानीता कटाहादत्र संस्थिता ।। <br>
कोटिकोटिवृता नित्यं त्रायते पश्चिमां दिशम् ।। १८ ।। <br>
उत्तरस्यां तथा देवी संस्थिता योगनंदिनी ।। <br>
परमप्रकृतेर्देहात्पूर्वं निःसृतया यया ।। १९ ।। <br>
दृष्ट्या दृष्टा निर्मलया योगमापुश्चतुःसनाः ।। <br>
योगीश्वरी च सा देवी सनकाद्यैः सुतोषिता ।। 1.2.47.२० ।। <br>
सैव चांडकटाहान्मे समाराध्यात्र प्रापिता ।। <br>
योगिनीभिः परिवृता संस्थिता चोत्तरां दिशम् ।। २१ ।। <br>
एवमेता महाशक्त्यश्चतस्रः संस्थिताः सदा ।। <br>
पूजिताः कामदा नित्यं रुष्टाः संहरणक्षमाः ।। २२ ।। <br>
ततश्च नव मे दुर्गाः समानीताः शृणुध्व ताः ।। २३ ।। <br>
त्रिपुरानाम परमा देवी स्थाणुर्यया पुरा ।। <br>
आविष्टस्त्रिपुरं निन्ये भस्मत्वं जगदीश्वरः ।। २४ ।। <br>
त्रिपुरेति ततस्तां तु प्रोक्तवान्भगवान्हरः ।। <br>
तुष्टाव च स्वयं तस्मात्पूज्या सा जगतामपि ।। २५ ।। <br>
सा चाराध्य समानीता मयामरेश्वरपर्वतात् ।। <br>
भक्तानां कामदा सास्ति भट्टादित्यसमीपतः ।। २६ ।। <br>
अपरा चापि कोलंबा महाशक्तिः सनातनी ।। <br>
कोलरूपी ययाविष्टः केशवश्चोज्जहार गाम् ।। २७ ।। <br>
तस्मात्सा विष्णुना चोक्ता कोलंबेति स्तुतार्चिता ।। <br>
सा च देवी मया पार्थ भक्तियोगेन तोषिता ।। २८ ।। <br>
वाराहगिरिसंस्था मां समानीता च साब्रवीत् ।। <br>
यत्राहं नारद सदा तिष्ठामि कृपयार्थिनाम् ।। ।। २९ ।। <br>
तत्र कूपेन संस्थेयं रुद्राणीसंस्थितेन वै ।। <br>
तं हि कूपं विना मह्यं न रतिर्जायते क्वचित् ।।1.2.47.३०।। <br>
तस्माद्भवान्कूपवरं स्वयमत्र खन द्विज ।। <br>
एवमुक्ते पार्थ देव्या दर्भमूलेन मे तदा ।। ३१ ।। <br>
कूपोऽखनि यत्र साक्षाद्रुद्राणी कूप आबभौ ।। <br>
ततो मया तत्र देवाः स्नात्वा जप्त्वा च तर्पिताः।।३२।। <br>
पूजिता च ततो दैवी कोलंबा जगदीश्वरी ।। <br>
परितुष्टा तदा देवी प्रणतं मा ततोऽब्रवीत् ।। ३३ ।। <br>
सदात्र चाहं स्थास्यामि प्रसादं प्रापिता त्वया ।।<br>
ये च कूपेत्र संस्नात्वा माघाष्टम्यां विशेषतः ।।३४।। <br>
पूजयिष्यंति मां मर्त्यास्तेषां छेत्स्यामि दुष्कृतम् ।। <br>
सर्वतीर्थमयी यश्च सर्वर्तुकवनेस्थितः ।। ३५ ।। <br>
मेरोः समीपे रुद्राण्याः कूप एष स एव च ।।३६।। <br>
प्रयागादपि गंगाया गयायाश्च विशेषतः ।। <br>
कूपेस्मिन्नधिकं स्नानं मया नारद कीर्तितम् ।। ३७ ।। <br>
तदहं तव वाक्येन संस्थितात्र तपोधन ।। <br>
गुहेनाथ सरः पुण्यं पालयिष्याम्यतंद्रिता ।। ३८ ।। <br>
कुमारेशं पूजयित्वा पूजयिष्यंति ये च माम् ।। <br>
देवीभिः षष्टिकोटीभिर्युता तेषामभीष्टदा ।। ३९ ।। <br>
।। नारद उवाच ।। ।। <br>
इत्युक्तोऽहं पार्थ देव्या तदानीं प्रीयमाणया ।। <br>
प्रत्यब्रवं प्रमुदितः कोलंबां विश्वमातरम् ।। 1.2.47.४० ।। <br>
अत्रास्य माता त्वं देवि गुप्तक्षेत्रस्यकारणम् ।। <br>
तीर्थयात्रा वृथा तेषां नार्च्चयंतीह त्वां च ये ।। ४१ ।। <br>
इदं च यत्सरः पुण्यं त्वन्नाम्ना ख्यातिमेष्यति ।। <br>
ईश्वरी सरसोऽस्य त्वं तीर्थस्यास्य तथेश्वरी ।। ४२ ।। <br>
एवं दीर्घं तपस्तत्वा स्थापिता मयका शुभा ।। <br>
महादुर्गा नरैस्तस्मात्पूज्येयं सततं बुधैः ।। ४३ ।। <br>
तृतीया च दिशि तस्यां स्थिता संस्थापिता मया ।। <br>
गुहेन च कपालेश्याः प्रभावोस्याः पुरेरितः ।। ४४ ।। <br>
धन्यास्ते ये प्रपश्यंति नित्यमेनां नरोत्तमाः ।। <br>
कपालेश्वरमभ्यर्च्य विश्वशक्तिरियं यतः ।। ४५ ।। <br>
एवमेतास्तिस्रो दुर्गाः पूर्वस्यां दिशि संस्थिताः ।। <br>
पश्चिमायां प्रवक्ष्यामि तिस्रो दुर्गा महोत्तमा ।। ४६ ।। <br>
सुवर्णाक्षी तु या देवी ब्रह्मांडपरिपालिनी ।। <br>
सा मयात्र समाराध्य तीर्थे देवी निवेशिता ।। ।। ४७ ।। <br>
ये चैनां प्रणमिष्यंति पूजयिष्यंति भक्तितः ।। <br>
त्रयस्त्रिंशद्भिः कोटीभिर्देवीभिः पूजिता च तैः ।। ४८ ।। <br>
अपरा च महादुर्गा चर्चिता चेति संस्थिता । <br>
रसातलतलात्तत्र मयानीता सुभक्तितः ।। ४९ ।। <br>
इयमर्च्या च चिंत्या च वीरत्वं समभीप्सुभिः ।। <br>
बहुभिर्देवदैतेयैर्ददौ तेभ्यश्च वीरताम् ।। 1.2.47.५० ।। <br>
इयमेव महादुर्गा शूद्रकं वीरसत्तमम् । <br>
चौरैर्बद्धं कलौ चाग्रे मोक्षयिष्यति विक्रमात् ।। ५१ ।। <br>
ततस्त्वेतां स चाराध्य वीरेंद्रत्वमवाप्स्यति ।। <br>
निहनिष्यति चाक्रम्य कालसेनमुखान्रिपून् ।। ५२ । <br>
तस्मादियं समाराध्या वीर्यकामैर्नरैः सदा ।। <br>
चर्चिता या महादुर्गा पश्चिमायां दिशि स्थिता ।। ५३ ।। <br>
तथा त्रैलोक्यविजया तृतीयस्यां दिशि स्थिता । <br>
यामाराध्य जयं प्राप्तस्त्रिलोक्यां रोहिणीपतिः ।। <br>
सोमलोकान्मयानीता पूजिता जयदा सदा ।। ५४ ।। <br>
एवमेताः पश्चिमायामुत्तरस्यामतः शृणु ।। <br>
तिस्रो देव्यश्चोत्तरस्यामेकवीरामुखाः स्थिताः ।। ५५ ।। <br>
एकवीरेति या देवी साक्षात्सा शिवपूजिता ।। <br>
ययाविष्टो जगत्सर्वं संहरत्येष भूतराट् ।। ५६ ।। <br>
वीर्येणाद्येकवीरायाः कृत्वा लोकांश्च भस्मसात् ।। <br>
युगैकादशपूर्णत्वे विलक्षोऽभूत्स भस्मनि ।। ५७ ।। <br>
एवंविधा त्वेकवीरा शक्तिरेषा सनातनी ।। <br>
पूजिताराधिता चैव सर्वाभीप्सितदा नृणाम् ।। ।। ५८ ।। <br>
ब्रह्मलोकात्समानीता मयाराध्यात्र भारत ।। <br>
नामकीर्तनमप्यस्या दुष्टानां घातनं विदुः ।। ५९ ।। <br>
द्वितीया हरसिद्ध्याख्या देवी दुर्गा महाबला ।। <br>
शीकोत्तरात्समाराध्य मयानीतात्र पांडव ।। 1.2.47.६० ।। <br>
यदा शीकोत्तरस्थेन पार्वत्या प्रार्थितेन च ।। <br>
रुद्रेण डाकिनीमंत्रः प्रोक्तो देव्याः कृपालुना । ६१ ।। <br>
तदा मंत्रप्रभावेण मोहिता गिरिजा सती ।। <br>
तमेवाक्रम्य मांसं च शोणितं च भवं पपौ ।। ६२ ।। <br>
ततो रुद्रशरीरात्तु विनिष्क्रांतार्तिनाशिनी ।। <br>
हरसिद्धिर्महादुर्गा महामंत्रविशारदा ।। ६३ ।। <br>
सा सहस्रभुजा देवी समाक्रम्याभिपीड्य च ।। <br>
मोक्षयामास गिरिशमशापयत तां तथा ।। ६४ ।। <br>
ततः प्रभृति सा लोके हरसिद्धिः प्रकीर्त्यते ।। <br>
देवीनां षष्टिकोटीभिरावृता पूज्यते सुरैः ।। ६५ ।। <br>
एतामाराध्य सुग्रीवप्रमुखा दोषनाशिनीम्।।। <br>
अभूवन्त्सुमहावीर्या डाकिनीसंघनाशनाः ।। ६६ ।। <br>
तस्मादेतां पूजयेत्तु मनोवाक्कायकर्मभिः ।। <br>
डाकिन्याद्या न सर्पंति हरसिद्धेरनंतरम् ।। ६७ ।। <br>
तृतीयेशानकोणस्था चंडिका नवमी स्थिता ।। <br>
वागीशोऽपि लभेत्पारं नैव यस्याः प्रवर्णने । ६८ ।। <br>
या पुरा पार्वतीदेहाद्विनिःसृत्य महासुरौ ।। <br>
चंडमुंडौ निहत्यैव भक्षयामास क्रोधतः ।। ६९ ।। <br>
अक्षौहिणीशतं त्वेकं चंडमुंडौ च तावुभौ ।। <br>
नापूर्यतैकग्रासोऽस्याः किंलक्ष्या यात्वियं हि सा ।। 1.2.47.७० ।। <br>
इयमेवांधकानां च तृषिता शोणितं पुनः ।। <br>
पपौ ततो निजग्राह चांधकं भगवान्भवः ।। ७१ ।। <br>
इयं च रक्तबीजानां कृत्वा पानं च रक्तजम् ।। <br>
अर्पयामास तं देव्याश्चामुण्डापीतशोणितम् ।। ७२ ।। <br>
एषा तृप्यति भक्तानां प्रणामेनापि भारत ।। <br>
अर्बुदानां च कोटीभिर्दैत्यानां पापकर्मिणाम् ।। ७३ ।। <br>
कुण्डं चास्या मया देव्याः पुण्यं निष्पादितं शुभम् ।। <br>
यत्र वै स्पर्शमात्रेण सर्वतीर्थफलं लभेत् ।। ७४ ।। <br>
हरसिद्धिर्देवसिद्धिर्धर्मसिद्धिश्च भारत ।। <br>
विविधा प्राप्यते सिद्धिस्तीर्थेऽस्मिंश्चंडिकारतैः ।। ७५ ।। <br>
यश्च पूजयते देवीं स्वल्पेन बहुनापि वा ।। <br>
कात्यायनी कोटिशतैर्वृता तस्य विभूतिदा ।। ७६ ।। <br>
एवमेता महादुर्गा नवतीर्थेऽत्र संस्थिताः ।। <br>
चतस्रश्चापि दिग्देव्यो नित्यमर्च्याः शुभेप्सुभिः ।।७७।। <br>
आश्विनस्य च मासस्य नवरात्रे विशेषतः ।। <br>
उपोष्य चैकभक्तैर्वा देवीस्त्वेताः प्रपूजयेत् ।। ७८ ।। <br>
बलिपूपकनैवेद्यैस्तर्पणैर्धूपगंधिभिः ।। <br>
तस्य रक्षां चरंत्येता रथ्यासु त्रिकचत्वरे ।। ७९ ।। <br>
भूतप्रेतपिशाचाद्या नोपकुर्युः प्रपीडनम् ।। <br>
आपदो विद्रवंत्याशु योगिन्यो नंदयंति तम् ।। 1.2.47.८० ।। <br>
पुत्रार्थी लभते पुत्रान्धनार्थी धनमाप्नुयात् ।। <br>
रोगार्तो मुच्यते रोगाद्बद्धो मुच्येत बन्धनात् ।। ८१ ।। <br>
आसां यः कुरुते भक्तिं नरो नारी च श्रद्धया ।। <br>
सर्वान्कामानवाप्नोति यांश्चिंतयति चेतसि ।। ८२ ।। <br>
कामगव्य इमा देव्यश्चिन्तामणिनिभास्तथा ।। <br>
कल्पवल्ल्योऽऽथ भक्तानां प्रतिच्छन्दोऽत्र नव हि ।। ८३ ।। <br>
तथात्र भूतमातास्ति हरसिद्धेस्तु दक्षिणे ।। <br>
तस्या माहात्म्यमतुलं संक्षेपात्प्रब्रवीमि ते ।। ८४ ।। <br>
पूर्वं किल गुहो विद्वान्पुण्ये सारस्वते तटे।। <br>
भूतप्रेतपिशाचानामाधिराज्येऽभ्यषिच्यत ।। ८५ ।। <br>
स च सर्वाणि भूतानि मर्यादायामधारयत् ।। <br>
एतदन्नं प्रदायैव कृपया भगवान्गुहः ।। ८६ ।। <br>
यदमंत्रहुतं किंचिद्वेदबाह्यं च यत्कृतम् ।। <br>
अश्रद्धया च क्रोधेन तद्वस्तृप्त्यै भविष्यति ।। ८० ।। <br>
ततस्त्वनेन भोगेन तानि नंदंति कृत्स्नशः ।। <br>
ततः केनापि कालेन श्रद्धयाऽश्रद्धया कृतम् ।। ८८ ।। <br>
पुण्यं तान्येव भूतानि ग्रसंत्याक्रम्य देवताः ।। <br>
ततो देवाः क्षुधार्त्तास्ते गुहायैतन्न्यवेदयन् ।। ८९ ।। <br>
स वै तदाकर्ण्य क्रुद्धो गुहः काल इवाभवत् ।। <br>
तस्य क्रुद्धस्य भ्रूपद्ममध्यात्काचिद्विनिर्गता ।। 1.2.47.९० ।। <br>
ज्वालामाला सुदुर्दर्शा नारी द्वादशलोचना ।। <br>
सा च प्रणम्य तं प्राह तव शक्तिरहं प्रभो ।। <br>
शीघ्रमादिश मां कृत्ये किं करोमि तवेप्सितम्।। ९१ ।। ।। <br>
।। स्कन्द उवाच ।। ।। <br>
एतैर्भूतगणैः पापैरुल्लंघ्य मम शासनम् ।। ९२ ।। <br>
मनुष्यदत्तं सकलं भुज्यते स्वेच्छयाधमैः ।। <br>
शीघ्रमेतानि त्वं तस्मान्मर्यादायामुपानय ।। ९३ ।। <br>
एतास्त्वानुव्रजिष्यंति देव्यः कोटिशतं शुभे ।। <br>
ततस्तथेति सा चोक्ता देवीभिः संवृता तदा ।। ९४ ।। <br>
मयूरं समुपास्थाय गुहशक्तिः समागता ।। <br>
सरोजवनमासाद्य भूतसंघानपश्यत ।। ९५ ।। <br>
जघान च समासाद्य देवी नानाविधायुधैः ।। <br>
ततः प्रेतपिशाचाद्या हन्यमाना महारणे ।। ९६ ।। <br>
प्रसादयंति तां देवीं नानावेषैः सुदीनवत् ।। <br>
केचिद्ब्राह्मणवेषैश्च तापसानां तथो क्तिभिः ।। ९७ ।। <br>
नृत्यंति देवि पद्माक्षि प्रसीदेति पुनःपुनः ।। <br>
ततः प्रसन्ना सा देवी व्रियतां स्वेच्छयाऽऽह तान् ।। ९८ ।। <br>
तां ते प्रोचुस्त्राहि नस्त्वं भूतमाता भवेश्वरि ।। <br>
मर्यादां नैव त्यक्ष्यामो वयं स्कन्दविनिर्मिताम् ।। ९९ ।। <br>
ये चैवं त्वां तोषयन्ति तेषां देहि वरान्सदा ।।1.2.47.१००।। ।। <br>
।। श्रीदेव्युवाच ।। ।। <br>
वैशाखे दर्शदिवसे ये चैवं तोषयंति माम् ।। <br>
अरिष्टाभरणैः पुष्पैर्दधिभक्तैश्च पूजनैः ।। <br>
तेषां सर्वोपसर्गा वै यास्यंति विलयं स्फुटम् ।। १०१ ।। <br>
एवं दत्त्वा वरं देवी मुमुदे भूतसंवृता ।। <br>
एवंप्रभावा सा देवी मयानीतात्र भारत ।। १०२ ।। <br>
य एनां प्रणमेन्मर्त्यः सर्वारिष्टैर्विमुच्यते ।। १०३ ।। <br>
एवं प्रभावाः परिकीर्तिता मया समासतस्तीर्थवरेऽत्र देव्यः ।। <br>
चतुर्दशैवार्जुन पूजिता याश्चतुर्दशस्थानवरैर्नृमुख्यैः ।। ।। १०४ ।। <br>
इति श्रीस्कांदे महापुराण एकाशीतिसाहस्र्यां संहितायां प्रथमे माहेश्वरखण्डे कौमारिकाखण्डे श्रीदेव्याख्यानवर्णनंनाम सप्तचत्वारिंशत्तमोऽध्यायः ।। ४७ ।।<br>
<br>
<br>
</span>
