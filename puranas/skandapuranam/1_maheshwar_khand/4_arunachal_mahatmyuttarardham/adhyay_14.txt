<span style="font-size: 14pt; line-height: 200%">॥ नंदिकेश्वर उवाच ॥ ॥ <br>
सोऽपि ब्रह्माणमुद्वीक्ष्य तावता द्विगुणं स्मयन् ॥ <br>
नाग्रं दृष्टमनेनेति निश्चिकाय विवेकवान् ॥ १ ॥ <br>
अनुग्रहीतुं मां मुग्धं हंतुं चास्य विधेर्मदम्॥ <br>
देवदेवः स एवालं भूतभर्तेत्यमन्यत ॥ २ ॥ <br>
मूलसंदर्शनाशक्त्या तेजःस्तंम्भस्य मे मदः ॥ <br>
व्यपेत एव मन्येऽद्य यद्भक्तिस्त्र्यंबकेऽजनि ॥ ३ ॥ <br>
स्तूयते वीतगर्वत्वात्स इदानीं महेश्वरः ॥ <br>
यस्य दक्षिणवामाभ्यामंगाभ्यां नौ समुद्भवौ ॥ ४ ॥ <br>
अद्याप्यवीतगर्वत्वाल्लब्ध्वासौ कूटसाक्षिणम् ॥ <br>
हिरण्यगर्भो मामेवमतिसंधातुमिच्छति ॥ ॥ ५ ॥ <br>
तदद्य सकलस्यापि दुःखस्यापनये क्षमः ॥ <br>
स एव शरणत्वेन प्राप्तव्यः शंकरो मया ॥ ६ ॥ <br>
तथा कृतापराधस्य कृतघ्नस्य गुरुद्रुहः ॥ <br>
तमृते रक्षिता कोऽन्यस्तमेव स्तौमि शंकरम् ॥ ७ ॥ <br>
॥ विष्णुरुवाच ॥ ॥ <br>
जय पृध्वीमयाकार जय चापोमयाकृते ॥ <br>
जय प्रभाकराकार जयामृतकराकृते ॥ ८ ॥ <br>
जय वैश्वानराकार जय गन्धवहाकृते ॥ <br>
जय होतृमयाकार जयाकाशमयाकृते ॥ ९ ॥ <br>
रक्ष मां त्रिगुणातीत रक्ष मां कालविग्रह ॥ <br>
रक्ष मामक्षयैश्वर्य रक्ष मां करुणाकर ॥ 1.3.2.14.१० ॥ <br>
स्रष्टा त्वं सर्वजगतां रक्षिता सर्वदेहिनाम् ॥ <br>
हर्ता च सर्वभूतानां त्वां विनैवास्ति कोऽपरः ॥ ११ ॥ <br>
अणूनामप्यणीयांस्त्वं महांस्त्वं महतामपि ॥ <br>
अन्तर्बहिस्त्वमेवैतज्जगदाक्रम्य वर्तसे ॥ १२ ॥ <br>
निगमास्तव निश्वासा विश्वं ते शिल्पवैभवम् ॥ <br>
स त्वं त्वदीय एवासि ज्ञानमात्मा तव प्रभो ॥ १३ ॥ <br>
अमरा दानवा दैत्याः सिद्धा विद्याधरा नराः ॥ <br>
प्राणिनः पक्षिणः शैलाः शिखिनोऽपि त्वमेव हि ॥ १४ ॥ <br>
स्वर्गस्त्वमपवर्गस्त्वं त्वमोंकारस्त्वमध्वरः ॥ <br>
त्वं योगस्त्वं परा संवित्किं त्वं न भवसीश्वर ॥ १५ ॥ <br>
त्वमादिर्मध्यमंतश्च तस्थुषां जग्मुषामपि ॥ <br>
कालस्वरूपतां प्राप्य कलयस्यखिलं जगत् ॥ १६ ॥ <br>
परेशः परतः शास्ता सर्वानुग्राहकः शिवः ॥ <br>
स एष मे कथंकारं साक्षाद्भवति धूर्जटिः ॥ १७ ॥ <br>
यं दृष्ट्वा शरणं प्राप्तो निःश्रेयसमवाप्नुयात् ॥ <br>
अथ वा स्तौमि तद्धाम जातमात्रं यथामिति ॥ १८ ॥ <br>
तच्छ्रुत्वैष कृपां कुर्यादवश्यं सर्वतः श्रुतिः ॥ <br>
इति निश्चित्य वैकुंठः स्तोतुं समुपचक्रमे ॥ १९ ॥ <br>
तमेव तैजसं स्तंभं प्रणम्य परमेश्वरम् ॥ <br>
आदिमध्यांतरहितं मत्वा तं जगदीश्वरम् ॥ <br>
हठात्तेन विरंचेन वार्यमाणोपि सस्मितम् ॥ 1.3.2.14.२० ॥ <br>
॥ श्रीविष्णुरुवाच ॥ ॥ <br>
जय देव महादेव वामदेव वृषध्वज ॥ <br>
कालांतक क्रतुध्वंसिन्नीलकंठेंदुशेखर ॥ २१ ॥ <br>
जय शंभो शिवेशान शर्व त्र्यंबक धूर्जटे ॥ <br>
स्मरवैरिन्पुराराते स्थाणो भव महेश्वर ॥ २२ ॥ <br>
जयेश खंडपरशो शूलिन्पशुपते हर ॥ <br>
सर्वज्ञ भर्ग भूतेश कपालिन्नीललोहित ॥ २३ ॥ <br>
जय रुद्र मखाराते पिनाकिन्प्रमथाधिप ॥ <br>
गंगाधर व्योमकेश गिरीश परमेश्वर ॥ २४ ॥ <br>
जय भीम मृगव्याध कृत्तिवासः कृपानिधे ॥ <br>
कृशानुरेतः कैलासे नित्यमेव हि वर्तसे ॥ २५ ॥ <br>
त्वदाज्ञया मरुद्राति फणी वहति भूभरम् ॥ <br>
दीप्यतः सूर्यशशिनौ ब्रह्मांडं प्लवतेंऽबुधौ ॥ २६ ॥ <br>
ज्योतींषि संचरंते खे सर्वं त्वच्छासनात्प्रभो ॥ <br>
अहं ब्रह्मा च जगतां सर्गसंत्राणयोरलम् ॥ २७ ॥ <br>
विधाय कल्पसे पुष्ट्यै सूते सस्यानि मेदिनी ॥ <br>
नाक्रामंत्यव्ययः सीमां यच्च त्वन्महिरेव सः ॥ २८ ॥ <br>
अणिमादिमहासिद्धिनिःसाधारणवैभवः ॥ <br>
कथं त्वाममरैरन्यैरुपेक्षे समभिष्टुतम् ॥ २९ ॥ <br>
विशुक्त्वे विस्मरामस्त्वां स्मरामः संकटेपि च ॥ <br>
न रोषो जातु भक्तेषु प्रसादः सर्वदैव ते ॥ 1.3.2.14.३० ॥ <br>
यदा विधित्सेर्भक्तिं त्वं यदा च प्रावृणोषि ताम् ॥ <br>
मोहबोधौ तदा पुंसां कल्पेते बंधमोक्षयोः ॥ ३१ ॥ <br>
इति स्तुतस्सांजलिबद्धपाणिना पतिः पशूनामथ चक्रपाणिना ॥ <br>
कृतापहासे च सरोजसंभवे मदोद्धते प्रादुरभूद्दयानिधिः ॥ ३२॥ <br>
इति श्रीस्कांदे महापुराण एकाशीतिसाहस्र्यां संहितायां प्रथमे माहेश्वरखण्डेऽरुणाचलमाहात्म्य उत्तरार्धे शंकरप्रादुर्भाववर्णनंनाम चतुर्दशोऽध्यायः ॥ १४ ॥ ॥ छ ॥<br>
<br>
<br>
</span>
