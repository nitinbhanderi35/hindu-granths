<span style="font-size: 14pt; line-height: 200%">॥ नंदिकेश्वर उवाच ॥ ॥ <br>
तदा ब्रह्मा सरस्वत्या महाविष्णुश्च पद्मया ॥ <br>
शक्रः पुलोमसुतया परे दिक्पालका अपि ॥ १ ॥ <br>
गंधर्वाप्सरसां संघा वसवोऽपि सुरा अपि ॥ <br>
त्रयस्त्रिंशत्कोटिगणाः परे मुनि गणा अपि ॥ २ ॥ <br>
एकादशमहारुद्रा आदित्या द्वादशापि च ॥ <br>
भैरवाश्च पिशाचाश्च वेतालाः कटपूतनाः ॥ ३ ॥ <br>
यक्षरक्षोरगा भूता ये चान्ये शिवकिंकराः ॥ <br>
संतोषभाजः सर्वेऽपि विकटाकारवेष्टिताः ॥ ४ ॥ <br>
परिवार्य महेशानं समाजग्मुः सहस्रशः ॥ <br>
तद्वीराशंसनं दृष्ट्वा योगिनीदानवैः कृतम् ॥ ५ ॥ <br>
अतीव विस्मयं भेजुः सर्वे कल्पांतभीषणम् ॥ <br>
कृतसांनिध्यमालोक्य देवमानंदयंत्युमा ॥ ६ ॥ <br>
चिररात्रप्ररूढां च तद्वियोगव्यथां जहौ ॥ <br>
रोमांचिता स्विन्नमुखी वेपमाना घनस्तनी ॥ ७ ॥ <br>
पादांगुलीषु नयने विनिवेशयति स्म सा ॥ <br>
वृषभादवरुह्याथ गृहीत्वैनां करे शिवः ॥ <br>
स्मितशरीरकंठश्रीप्रणयेनैवमब्रवीत् ॥ ८ ॥ <br>
॥ शिव उवाच ॥ ॥<br>
व्याकुलीक्रियते देवि किमेवं कारणं विना ॥ ९ ॥ <br>
सर्वैराराधनीयेति मयापि घटितोंजलिः ॥ <br>
किं न वेत्स्यावयोरैक्यं ज्योत्स्नाचंद्रमसोरिव ॥ 1.3.2.21.१० ॥ <br>
अनादिसिद्धं देवेशि तवेदं मौग्ध्यमीदृशम् ॥ <br>
क्वेदं शिरीषमृद्वंगि शरीरं ते गिरीन्द्रजे ॥ ११ ॥ <br>
तपः समाधयश्चेति क्व कर्कशजनोचिताः । <br>
नारायणोहं लक्ष्मीस्त्वं ब्रह्मास्मि त्वं सरस्वती ॥ १२ ॥ <br>
वारुणी त्वं फणींद्रोहं रोहिणी त्वमहं शशी ॥ <br>
स्वाहा त्वं हव्यवाहोऽहं सूर्योऽहं त्वं सुवर्चला ॥१३॥ <br>
जाह्नवी त्वं समुद्रोऽहं मेरुरस्मि त्वमुर्वरा ॥ <br>
पुलोमजा त्वं शक्रोहं त्वं रतिश्चित्तभूरहम् ॥ १४ ॥ <br>
बुद्धिस्त्वं राजराजोहं त्वं शमाऽहं समीरण ॥ <br>
पाथोधिपोऽहं वीचिस्त्वं प्रकृतिस्त्वं पुमानहम् ॥ १५ ॥ <br>
विद्या त्वं वेदितव्योऽहं वाक्त्वमर्थोपि पार्वती ॥ <br>
ईश्वरोऽहं मदंशासि त्वयैवाज्ञास्वरूपया ॥ १६॥ <br>
सृष्टि स्थित्युपसंहारविधानानुग्रहेश्वरे ॥ <br>
न भेदोऽतस्त्वया कार्यः पृथग्जनवदावयोः ॥ १७ ॥ <br>
चित्प्रकाशात्मनोर्देवि स्वेच्छाधृतशरीरया ॥ <br>
व्याकुलीकुरुषे शश्वद्वृथैवेर्ष्यायसे हि माम् ॥ १८ ॥ <br>
दृष्टाप्रतिक्रिया तस्य क्रियते याधुना मया॥ <br>
इत्युक्त्वेशो निषण्णस्तां पार्श्वदेशे न्यवेशयत् ॥ १९ ॥ <br>
गौरीं स्वकीय एवांगे गूहमानामिव ह्रिया ॥ <br>
अंगद्वयं तयोरैक्यमगात्प्रेम्णा च लीनयोः ॥ 1.3.2.21.२० ॥ <br>
अर्थद्वयमिवाह्नाय संनिकर्षोपलंभतः ॥ <br>
अर्धे कर्पूरधवलमर्धे सिंधूरपाटलम् ॥ २१ ॥ <br>
तद्विचित्रमभूदंगं शिवयोरेकतां गतम् ॥ <br>
अर्धे कुंतलदामार्धहारमध्ये तु कुंचिका ॥२२ ॥ <br>
अंगादर्धेंदुचूडस्य वपुरर्धेन्दुकूलितम् ॥ <br>
एकनूपुरताटंकपरिहार्यमनोहरम् ॥ २३ ॥ <br>
एकपिंगलसध्रीचो गात्रमेकस्तनं बभौ ॥ <br>
देव्यै दत्त्वा च धामार्थं वामदेवो जगाद ताम् ॥ २४ ॥ <br>
अवकाशो रुषो देवि मा भूरतः परं तव ॥ <br>
स्तन्यार्थिनं गुहं हित्वा यातासि तपसे यतः ॥ २५ ॥ <br>
तदपीतस्तनीनाम्ना निवसात्र ममांतिके ॥ <br>
त्वामपीतस्तनीं देवीं शोणाद्रीशं च मामपि ॥ २६ ॥ <br>
जनाः सर्वे समाराध्य रमंतां भोगमोक्षयोः ॥ <br>
इयं त्वदंशजा देवी दुर्गा महिषसूदिनी ॥ २७ ॥ <br>
अत्रैव सन्निधत्तां तु मंत्रसिद्धिप्रदा नृणाम् ॥ <br>
खड्गतीर्थमिदं पुण्यं सकृदेव निमज्जनात् ॥ २८ ॥ <br>
सर्वरोगहरं पुंसामस्तु सर्वाघनाशनम्॥ <br>
प्रवालगिरिनाथश्च देवोऽयं पापनाशनः॥२९॥ <br>
भक्तिश्रद्धावतां नॄणां भूयास्तां भूतये भृशम्॥ <br>
अयं च गौतमो देवि त्वदनुग्रहभाजनम्॥ ॥1.3.2.21.३०॥ <br>
तपोनुरूपं भजतां लोकेष्वाचंद्रतारकम् ॥ <br>
इमाश्च मातरः सप्त सप्तलोकैकमातरः ॥३१॥ <br>
अद्यप्रभृति कुर्वंतु सान्निध्यं जगतां श्रियै ॥<br>
शास्तारो भैरवाः क्षेत्रपालका बटुका अपि ॥ ३२ ॥ <br>
अरुणक्षेत्र एवात्र नित्यं कुर्वंतु संनिधिम् ॥ <br>
अत्राहमरुणक्षेत्रे निवसाम्यरुणाह्वयः ॥ ३३ ॥ <br>
त्वयाप्यरुणया देव्या स्थातव्यं करुणार्द्रया ॥ <br>
ईप्सिनामरुणादेवौ सान्निध्यं कुरुतो यतः ॥ ३४ ॥ <br>
तदस्मिन्नरुणक्षेत्रे सुलभाः सर्वसिद्धयः॥ ३५ ॥ <br>
इदं कृतं पर्वतराजपुत्र्या प्रसादनं शोणगिरीश्वरस्य ॥ <br>
शृणोति यः स द्विषतो विधूय स्वर्गापवर्गौ सुलभावुपेयात् ॥ ३६ ॥ <br>
इति श्रीस्कान्दे महापुराण एकाशीतिसाहस्र्यां संहितायां प्रथमे माहेश्वरखण्डेऽरुणाचलमाहात्म्य उत्तरार्धे शिवकृतपार्वतीप्रशंसावर्णनंनामैकविंशतितमोऽध्यायः ॥ २१ ॥ <br>
<br>
<br>
</span>
