<span style="font-size: 14pt; line-height: 200%">।। कलाधर उवाच ।। ।। <br>
कांबोजेषु हयो भूत्वा कांतिशाली सुहृन्मम ।। <br>
अयासीदौपवाह्यत्वं भवतो राजपुंगव ।। १ ।। <br>
अहं च गंधमृगतां गतः स्वांगप्रसूतिना ।। <br>
सुगंधिना मदेनास्य संचारं चाचरं गिरेः ।। २ ।। <br>
धर्मात्मन्मृगयाव्याजादागतेन त्वयाधुना ।। <br>
आवां शोणाद्रिनाथस्य प्रापितौ हि प्रदक्षिणाम् ।। ३ ।। <br>
वाहारोहणदोषेण तवासीदीदृशी दशा ।। <br>
पादप्रचारपुण्येन प्राप्तं नौ प्राक्तनं पदम्।। ४ ।। <br>
राजेंद्र तव संबंधादस्मात्तिर्यक्त्वबंधनात् ।। <br>
मुक्तावावां स्वकं धाम प्राप्तौ स्वस्त्यस्तु ते सदा।। ५ ।। <br>
इत्युदीर्य निजं धाम यियासंतं कलाधरम् ।। <br>
कांतिशालिनं च राजा जगाद रचितांजलिः ।। ६ ।। <br>
एवं युवां शोणशैलशंकरस्य प्रभावतः ।। <br>
शापार्णवं समुत्तीर्णौ कथं मे पुनरुच्छ्रयः ।।७।। <br>
भ्राम्यतीव मम स्वांतमाधाय तदवेक्षणम् ।।<br>
निर्यांतीव मम प्राणास्तत्र दैवं बलोत्तरम् ।। ८।। ।। <br>
कलाधरकांतिशालिनावूचतुः ।। ।। <br>
अवधारय निस्तारं कथयाव तवास्यदम् ।। <br>
समाहितेन मनसा निर्धूतनिखिलाधिना ।। ९ ।। <br>
जगत्सर्गस्थितिध्वंसविधानानुग्रहेश्वरे ।। <br>
अरुणाद्रीश्वरे चित्तं निधेहि करुणानिधौ ।।1.3.2.23.१०।। <br>
प्रत्यक्षितं त्वयेदानीमस्य देवस्य वैभवम् ।। <br>
तिरश्चोरावयोरेतदीदृशत्वं वितन्वतः ।। ११ ।। <br>
कुरु प्रदक्षिणां पादचारी मृगमदादृतैः ।। <br>
कल्हारैः पूजयेशानं देवं मृगमदप्रियम् ।। १२ ।। <br>
यावती तव संपत्तिस्तावतीमखिलां विभो ।। <br>
प्राकारगोपुरागारनवीकाराय कल्पय ।। १३ ।। <br>
अचिरादेव सिद्धिस्ते भविष्यति गरीयसी ।। <br>
मनुमांधातृनाभागभगीरथवदाधिका ।। १४ ।। <br>
।। नंदिकेश्वर उवाच ।। ।। <br>
इत्थं निशम्य च तयोर्निजमेव धाम विद्याभृतोः सपदि संश्रुतयोर्नरेन्द्रः ।। <br>
निःसंशयेन मनसा निरतस्तदानीं भक्तिं बबंध भगवत्यरुणाद्रिनाथे ।।१५।। <br>
इति श्रीस्कांदे महापुराण एकाशीतिसाहस्र्यां संहितायां प्रथमे माहेश्वरखण्डेऽरुणाचलमाहात्म्य उत्तरार्धे कलाधरकांतिशालिवृत्तांतवर्णनंनाम त्रयोविंशतितमोऽध्यायः ।।२३।। ।।<br>
<br>
<br>
</span>
