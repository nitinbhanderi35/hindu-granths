<span style="font-size: 14pt; line-height: 200%">॥ मार्कंडेय उवाच ॥ ॥ <br>
भगवन्वंचनेनालं त्वदेकप्रवणे मयि ॥ <br>
किं मादृशोऽस्ति ते शिष्यस्त्वत्कृपैवात्र साक्षिणी ॥ १ ॥ <br>
स्थानेषु प्राक्त्वदुक्तेषु फलानि च पृथक्पृथक् ॥ <br>
यत्र सर्वफलप्राप्तिः स्थानं तद्वद मे विभो ॥ २ ॥ <br>
चराचराणां भूतानां जानतामप्यजानताम् ॥ <br>
यस्य स्मरणमात्रेण मुक्तिस्तद्वद देशिक ॥ ३ ॥ <br>
पश्यैतेन मयैकेन भगवान्नानुराध्यसे ॥ <br>
सर्वैरप्येतदर्थं हि मुनिभिः परिवार्यसे ॥ ४ ॥ <br>
पुलहेन पुलस्त्येन वशिष्ठेन मरीचिना ॥ <br>
अगस्त्येन दधीचेन नक्रुणा भृगुणात्रिणा ॥ ५ ॥ <br>
जाबालिना जैमिनिना धौम्येन जमदग्निना ॥ <br>
उपयाजेन याजेन भरतेनार्वरीवता ॥ ६ ॥ <br>
पिप्पलादेन कण्ठेन कुमुदेनोपमन्युना ॥ <br>
कुमुदाक्षेण कुत्सेन वत्सेन वरतंतुना ॥ ७ ॥ <br>
विभांडकेन व्यासेन कण्वरीषेण कंडुना ॥ <br>
मांडव्येन मतंगेन कुक्षिणा मांडकर्णिना ॥ ८ ॥ <br>
चंडकौशिकशांडिल्यशाकटायनकौशिकैः ॥ <br>
शातातपमधुच्छन्दोगर्गसौभरिरोमशैः ॥ ९ ॥ <br>
आपस्तंबपृथुस्तंबभार्गवोदंकपर्वतैः ॥ <br>
भारद्वाजेन दाल्भ्येन दांतेन श्वेतकेतुना ॥ 1.3.2.3.१० ॥ <br>
कौंडिन्यपुण्डरीकाभ्यां रैभ्येण तृणबिन्दुना ॥ <br>
वाल्मीकिना नारदेन वह्निना दृढमन्युना ॥ ११ ॥ <br>
बोधायनसुबोधाभ्यां हारीतेन मृकण्डुना ॥ <br>
दुर्वाससातितीक्ष्णेन जालपादेन शक्तिना ॥ १२ ॥ <br>
कांक्वार्येण नदन्तेन देवदत्तेन न्यंकुना ॥ <br>
सुश्रुता चाग्निवेश्येन गालवेन मरुत्वता ॥ १३ ॥ <br>
लोकाक्षिणा विश्रवसा सैंधवेन सुमंतुना ॥ <br>
शिशुपायनमौद्गल्यपथ्यचावनमातुरैः ॥ १४ ॥ <br>
ऋष्यशृङ्गैकपात्क्रौंचदृढगोमुखदेवलैः ॥ <br>
अंगिरोवामदेवौर्वपतंजलिकपिंजलैः ॥ १५ ॥ <br>
सनत्कुमारसनकसनंदनसनातनैः ॥ <br>
हिरण्यनाभसत्याख्यवाताशनसुहोतृभिः ॥ १६ ॥ <br>
मैत्रेयपुष्पजित्सत्यतपःशालीष्यशैशिरैः ॥ <br>
निदाघोतथ्यसंवर्त्तशौल्कायनिपराशरैः ॥ १७ ॥ <br>
वैशंपायनकौशल्यशारद्वतकपिध्वजैः ॥ <br>
कुशस्वार्चिककैवल्ययाज्ञवल्क्याश्वलायनैः ॥ १८ ॥ <br>
कृष्णातपोत्तमानंतकरुणामलकप्रियैः ॥ <br>
चरकेण पवित्रेण कपिलेन कणाशिना ॥ १९ ॥ <br>
नरनारायणाभ्यां च दिव्यैश्चान्यैर्महर्षिभिः ॥ <br>
मत्प्रश्नोत्तरशुश्रूषातत्परैः प्रत्यवेक्ष्यसे ॥ 1.3.2.3.२० ॥ <br>
माहेश्वराग्रगण्यस्त्वं समस्तागमपारगः ॥ <br>
व्याप्तश्च सर्वलोकेषु यस्मात्तदनुसाधि नः ॥ २१ ॥ <br>
त्वन्मुखादेव भगवन्वयमेते सुशिक्षिताः ॥ <br>
पूर्वमेव त्वया देव किं वान्यदुपपद्यते ॥ २२ ॥ <br>
दिव्यागमपुराणानि द्रष्टव्यः परमेश्वरः ॥ <br>
कात्यायनी वा स्कन्दो वा भगवान्वाथ वा भवान् ॥ २३ ॥ <br>
त्वयि यद्यस्ति नो भक्तिर्दया चास्मासु ते यदि ॥ <br>
रहस्यमिदमुद्घाट्य प्रसादं कर्तुमर्हसि ॥ २४ ॥ <br>
इत्थं मृकण्डुतनयेन स नंदिकेशो विज्ञापितः सविनयं स्मयमानवक्त्रम् ॥ <br>
तं प्राह चोन्नततरं शिवभक्तिमस्तु प्राग्भक्तितोषितशिवाप्तशरीरसिद्धिम् ॥ २५ ॥ <br>
॥ इति श्रीस्कान्दे महापुराण एकाशीतिसाहस्र्यां संहितायां प्रथमे माहेश्वरखण्डेऽरुणाचलमाहात्म्य उत्तरार्धेऽरुणाचलाख्यरहस्यस्थानप्रश्नवर्णनंनाम तृतीयोऽध्यायः ॥ ३ ॥ ॥ ॥ छ ॥ <br>
<br>
<br>
</span>
