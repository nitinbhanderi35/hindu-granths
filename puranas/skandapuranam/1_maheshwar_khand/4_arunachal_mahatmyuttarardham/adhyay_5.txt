<span style="font-size: 14pt; line-height: 200%">।। नंदिकेश्वर उवाच ।। ।। <br>
शुद्धसत्त्वगुणोपेतो लोकेऽस्मिन्दुर्लभः पुमान् ।। <br>
रजस्तमोगुणोपेता भवंति सुलभा नराः ।। १ ।। <br>
सात्त्विकः पुण्यशीलत्वान्निःश्रेयसमवाप्नुयात् ।। <br>
वैचित्र्यात्कर्मणामेषामनुभोगाय वेधसा ।। २ ।। <br>
वैचित्र्याण्येव सृष्टानि नरकाण्यत्र तत्र च ।। <br>
महारौरवभाग्भूत्वा खरः श्वा शूकरोऽपि वा ।। ३ ।। <br>
चंडालो वा भवेत्प्रेत्य पुरुषो ब्रह्महत्यया ।। <br>
चिरं रौरवसंरुद्धः कृमिकीटपतंगताम् ।।।। ४ ।। <br>
प्राप्नुयात्कर्मकर्तृत्वं सुरापानेन च द्विजः ।। <br>
ब्रह्मस्वहरणाद्ब्रह्मराक्षसत्वमवाप्नुयात् ।। ५ ।। <br>
यद्यत्तु चोरयेत्तत्तच्छून्यं स्यादन्यजन्मनि ।। <br>
असिपत्रवने पीडामवाप्य सुचिरं पुनः ।। ६ ।। <br>
नपुंसकत्वं संगच्छेत्पुरुषो गुरुतल्पगः ।। <br>
तप्तैः कालायसैर्दंडैः पीडितो यमकिंकरैः ।। ७ ।। <br>
नरके कालसूत्राख्ये निवसेत्परदारगः ।। <br>
अग्निदो निवसेद्घोरे सुघोरे गरदायकः ।। ८ ।। <br>
महाघोरे च पिशुनोऽवीच्यां धर्मविनिंदकः ।। <br>
वसेत्कराले मित्रध्रुग्भीमे हिंसैकतत्परः ।। ९ ।। <br>
संहारे छन्नपापिष्ठो मृषावादी भयानके ।। <br>
असिघोरे वसेद्वापि कूपक्षेत्रनरादिहृत् ।। 1.3.2.5.१० ।। <br>
वज्रे परद्रोहरतो मांसाशी तरले द्विज ।। <br>
तीक्ष्णे मातृपितृद्रोही तापने जपदूषकः ।। ११ ।। <br>
अश्वघ्नोपि निरुच्छ्वासे वसेद्गोघ्नश्च दारुणे ।। <br>
भ्रूणहा निवसेच्चंडे स्त्रीहत्याकृत्कुकूलके ।। १२ ।। <br>
देवस्वहारी दहने घोरघोरे परस्वहृत् ।। <br>
कृतांतदूता नरके सर्वानेव हि पापिनः ।। १३ ।। <br>
बध्नंति पाशैर्निघ्नंति दंडैर्विध्यंति शंकुभिः ।। <br>
तीक्ष्णायश्चंचवः कंकाः क्रूरदंष्ट्रा महोरगाः ।। १४ ।। <br>
कालेयकाश्च व्याघ्राश्च हिंस्राश्चान्ये दशंत्यमून् ।। <br>
शकलीकुर्वते शस्त्रैर्दहंतिदेहमेव च ।। १५ ।। <br>
खनंति गहने श्वभ्रे कशाभिस्ताडयंति च ।। <br>
तैलद्रोण्यां विपच्यंते तुद्यंते सूक्ष्मसूचिभिः ।। १६ ।। <br>
बाह्यन्ते दुर्वहान्भारान्यमदूतैर्हि पापिनः ।। <br>
ब्रह्महा क्षयरोगी स्यत्सुरापः श्यावदंतकः ।। १७ ।। <br>
स्वर्णापहारी कुनखी दुश्चर्मा गुरुतल्पगः ।। <br>
अपस्मारी गुरुद्रोही चंडालो वेददूषकः ।। १८ ।। <br>
कूटसाक्षी चाक्षिरोगी मंदाग्निश्चाग्रभोजनः ।। <br>
विद्यापहारी मूकः स्यादंधः पुस्तकचोरकः ।। १९ ।। <br>
परदाररतः पंगु बधिरः परनिंदकः ।। <br>
विड्वराहो निराचारो जिह्वारोगी च तस्करः ।। 1.3.2.5.२० ।। <br>
अभ्यागतातिथित्यागी कपोलकंटको भवेत् ।। <br>
पर्वसु स्त्रीरतो मेही पूत्यास्योऽभक्ष्यभक्षकः ।। २१ ।। <br>
मर्यादाभेदको दासस्तटाकारामहृत्खरः ।। <br>
प्रतिश्रुताप्रदाता स्यादल्पायुः श्वा विकत्थनः ।। २२ ।। <br>
विष्णुद्रोही च सरठः शिवद्रोही च मूषकः ।। <br>
एवं पापफलं ज्ञात्वा प्रायश्चित्तं समाचरेत् ।। २३ ।। <br>
तच्चास्मिन्नरुणक्षेत्रे कर्तव्यः सम्यगास्तिकैः ।। २४ ।। <br>
इति निशम्य स दुष्कृतकारिणां बहुविधां नरकेषु नृणां व्यथाम् ।। <br>
चरणयोः पतितश्च तदा पुनःपुनरयाचत तच्छमनक्रियाम्।। २५ ।। <br>
इति श्रीस्कांदे महापुराण एकाशीतिसाहस्र्यां सहितायां प्रथमे माहेश्वरखण्डेऽरुणाचलमाहात्म्य उत्तरार्धे कर्मविपाकवर्णनं नाम पंचमोध्यायः ।। ५ ।। ।। छ ।। <br>
<br>
<br>
</span>
