<span style="font-size: 14pt; line-height: 200%">।। नंदिकेश्वर उवाच ।। ।। <br>
अहमेव प्रभुरिति प्ररूढाधिकगर्वयोः ।। <br>
विरंच्यप्युतयोरासीद्विवादो मोहसंभवः ।। १ ।। <br>
रजोविकाराभ्यधिको बाह्ये नील इवोत्थितः ।। <br>
विश्वसृष्टिकरो विष्णुं विरंच्योऽब्रूत गर्वतः ।। २ ।। <br>
।। ब्रह्मोवाच ।। ।। <br>
कथं त्वमधिकश्चासि विष्णो जनयितुर्मम ।। <br>
पितामहस्य लोकानां किमेवमतिमोहितः ।। ३ ।। <br>
त्वत्त एवोदितौ दैत्यौ निहत्य मधुकैटभौ ।। <br>
दैत्यारिरिति मुग्ध त्वं गर्वं वहसि केशव ।। ४ ।। <br>
त्वामेव सृजतो नित्यं बहुधा मम वेधसः ।। <br>
अद्याप्यायासजां पीडां न परित्यजतः करौ ।। ५ ।। <br>
मम श्रमांभसोद्भूते महांभोधौ निमज्जतः ।। <br>
नैयग्रोधं न चोत्पन्नं कुतस्तेऽस्त्ववलंबनम्।। ६ ।। <br>
मदुपज्ञे महांभोधौ स्रवते कोऽपि पन्नगः ।। <br>
तदाश्रयस्त्वमूर्ध्वं ते पद्मं तच्चासनं मम ।। ७ ।। <br>
कुतस्तमोमये ब्रूहि त्वयि सत्त्वगुणोदयः।। <br>
स वेत्सि किं त्वं प्रकृतिं निद्राजडिमनिर्भरः ।। ८ ।। <br>
जलाशये प्रस्वपता दैत्यभीत्या जनार्दन ।। <br>
कथं त्वया रक्षितासौ मदधीना जगत्त्रयी ।। ।। ९ ।। <br>
चतुर्भ्यो मम वक्त्रेभ्यो वेदाः समुदयं गताः ।। <br>
चैतन्यरूपिणी शक्तिः कलत्रं मे सरस्वती ।। 1.3.2.9.१० ।। <br>
मया हि सृज्यते विश्वमिदं स्थावरजंगमम् ।। <br>
रक्ष्यते च तदिन्द्राद्यैर्मामकैःपुत्रपौत्रकैः।।११।। <br>
ततः कथय वैकुंठ मन्नियोज्येषु कश्चन ।। <br>
जगतामीश्वरान्मत्तः कथं नामातिरिच्यसे ।।१२।। <br>
।। ।। नंदिकेश्वर उवाच ।। ।। <br>
इत्थं सरोषसंरंभे विधौ पौरुषभाषिणि ।। <br>
नारायणोऽपि सासूयं स्मित्वैवं समभाषत ।। १३ ।। ।। <br>
।। विष्णुरुवाच ।। ।। <br>
विरंचे मुंच संरंभं वृथा खलु विकत्थसे ।। <br>
नाभीसरोजसंजातो मम त्वमवधारय ।। १४ ।। <br>
योगनिद्रां मयोन्मुच्य पुरा ह मधुकैटभौ ।। <br>
न चेद्यन्मथितौ ताभ्यां तथैव स्याः प्रणाशितः ।। १५ ।। <br>
सोमकप्रमुखान्दैत्यान्हंतुमात्मेच्छया मम ।। <br>
धृतमत्स्यादिरूपस्य को वान्यः सृष्टिकारणम् ।। १६ ।। <br>
न किंचिदपि पश्यंति रजसारूढदृष्टयः ।। <br>
रजोमयेन भवता किं निरूपयितुं क्षमम् ।। १७ ।। <br>
अविनाभाविनी शक्तिर्ननु मे पद्मवासिनी ।। <br>
यस्याः कटाक्षमात्रेण जगवितयमेधते ।। १८ ।। <br>
भूतान्यमूनि कालोऽयमात्मनोप्यहमेव हि ।। <br>
मया विरहितं कि वा त्रिषु लोकेषु विद्यते ।। १९ ।।<br>
प्र आदित्या वसवो रुद्रा दिक्पाला मनवोऽप्यहम् ।। <br>
भूर्भुवःस्वस्त्रयीमेनां मदधीनां विचिंतय ।। 1.3.2.9.२० ।। <br>
ममैव विनियोगेन सृष्टिशक्तिः स्वयं स्थिता ।। <br>
तन्मे त्रैलोक्यनाथस्यकि त्वंज्येष्ठः समोऽथवा ।। २१ ।। ।। ।। <br>
।। नंदिकेश्वर उवाच ।। ।। <br>
एवं मोहांधमनसोरन्योन्यं प्रतिगर्जतोः ।। <br>
ययावनल्पसमयःसवर्तसदृशस्तयो. ।। २२ ।। <br>
उदयास्तमयौ स्यातां न तदा चंद्रसूर्ययोः ।। <br>
नक्षत्राणि च ताराश्च ग्रहाश्च क्षीणतां ययुः ।। २३ ।। <br>
नाववुर्मरुतो वा न जज्वलुर्जातवेदसः ।। <br>
नांतरिक्षं न च क्षोणी न दिशोऽपि चकाशिरे ।। २४ ।। <br>
समुद्राश्चुक्षुभुस्सर्वे पर्वताश्च चकंपिरे ।। <br>
औषध्यः शोषमासेदुरवसेदुश्च जंतवः ।। २५ ।। <br>
पक्षमासर्तुवर्षादिकालस्य नियमो गतः ।। <br>
अहोरात्रव्यवस्थापि प्रणाश समुपाययौ ।। २६ ।। <br>
इन्द्रादयो लोकपाला मरीच्याद्या महर्षयः ।। <br>
सर्वेप्यकाले संप्राप्तं कल्पांतं मेनिरे तदा ।। २७ ।। <br>
एवं जाते महाक्षोभे भूताक्रन्दप्रचोदितः ।। <br>
भूतनाथो जगज्जातमविद्यायामबुध्यत ।। २८ ।। <br>
व्यचिंतयच्च विश्वात्मा विश्वसंरक्षणोद्यतः ।। <br>
अवाह्यया दृशाऽपश्यदनयोमोहकारणम् ।। २९ ।। <br>
स्वामिनं सकलैश्वर्यदातारं मां मदोद्धतौ ।। <br>
विस्मृत्य स्वं स्वमेवैतावमंसेतां जगत्प्रभू ।। 1.3.2.9.३० ।। <br>
अहो मोहस्य माहात्म्यं वदिमौ द्रुहिणाच्युतौ ।। <br>
जानानावपि मां सम्यगभूतामेवमुद्धतौ ।। ३१ ।। <br>
अज्ञानतिमिरोद्भूति दूषिताशयलोचनः ।। <br>
जनः प्राप्तं स्तुतमपि प्रायो वस्तु न पश्यति ।। ३२ ।। <br>
कृतापराधावप्येतौ निमग्नौ मोहसागरे ।। <br>
मया नोपेक्षणीयौ हि लोकानां हितकाम्यया ।। ३३ ।। <br>
इति निश्चित्य मनसा माया वैवश्यमेतयोः ।। <br>
देवो दयामहांभोधिर्व्यपोहयितुमैहत ।। ३४ ।। <br>
अहोऽनुकम्पा तरुणेंदुमौलेः स्वभावसिद्धा भुवनत्रयेऽस्मिन् ।। <br>
असौ प्रमोहांबुधिमध्यतोभूदाविर्निरस्तावपि धातृविष्णू ।। ३५ ।। <br>
इति श्रीस्कांदे महापुराण एकाशीतिसाहस्र्यां संहितायां प्रथमे माहेश्वरखण्डेऽरुणाचलमाहात्म्य उत्तरार्धे शिवविष्णुविवादवर्णनंनाम नवमोऽध्यायः ।। ९ ।। <br>
<br>
<br>
</span>
