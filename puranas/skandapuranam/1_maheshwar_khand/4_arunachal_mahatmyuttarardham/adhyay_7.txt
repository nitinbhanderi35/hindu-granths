<span style="font-size: 14pt; line-height: 200%">।। नंदिकेश्वर उवाच ।। ।। <br>
रक्तोत्पलैरर्कवारे यः शोणाद्रीशमर्चयेत् ।। <br>
अवश्यं तस्य सिध्यंति सार्वभौममहर्द्धयः ।। १ ।। <br>
सौम्यवारेऽरुणाद्रीशं कस्तूरीकरवीरकैः ।। <br>
यः पूजयति तस्य स्यात्सत्यलोके सुखासिका ।। २ ।। <br>
गुरुवारे सितांभोजैः शोणेशं वरिवस्यतः ।। <br>
जनलोके चिरं वासः सिद्धैः सह भविष्यति ।। ३ ।। <br>
चंपकैर्मल्लिकाभिश्च शुक्रवारे समर्चयेत् ।। <br>
तपोलोकं प्रपद्येत ब्रह्मर्षिभिरभिष्टुतः ।। ४ ।। <br>
सौरिवारे च जातीभिस्समाराध्यारुणेश्वरम् ।। <br>
न जातु यमलोकानां पापीयानपि कल्पते ।। ५ ।। <br>
प्रथमायां तिथौ देवस्योपहारं समर्पयेत् ।। <br>
यः पायसेन स भवेद्धनधान्यसमृद्धिमान्।। ६ ।। <br>
द्वितीयस्यां तिथौ भक्त्या यो दध्यन्नं निवेदयेत् ।। <br>
स भवेद्भाग्यवाञ्छ्रेष्ठः सोमपाश्च भवेद्ध्रुवम् ।। ७ ।। <br>
तृतीयायां च योऽपूपैः शोणेशं परितर्पयेत् ।। <br>
तस्या व्याहतमारोग्यमाशरीरं भविष्यति ।। ८ ।। <br>
चतुर्थ्यामरुणेशाय पूर्णकुम्भोत्करादिकम् ।। <br>
निवेदयति यस्तस्य भवेत्पूर्णमनोरथः ।। ९ ।। <br>
मुद्गौदनं च पंचम्यामुपहारं प्रकल्पयेत ।। <br>
शोणेश्वराय भक्त्या यः स स्यादक्षय्यवैभवः ।। 1.3.2.7.१० ।। <br>
षष्ठ्यां गुडौदनं दद्यादरुणाचलशम्भवे ।। <br>
भक्त्या यस्तस्य सन्तानो न कदाचित्प्रहीयते ।। ११ ।। <br>
तिलौदनं यस्सप्तम्यां शोणेशाय समर्पयेत् ।। <br>
स दीनोऽप्यधमर्णत्वमयत्नेन व्यपोहति ।। १२ ।। <br>
अष्टम्यां राजशाल्यन्नं यो दद्याच्छोणशम्भवे ।। <br>
तस्य सेवां विनापि स्याद्राजलोको वशीकृतः ।। १३ ।।<br>
गोधूमान्नं नवम्यां च शोणाद्रीशाय योऽर्पयेत् ।। <br>
राजयक्ष्मादयस्तस्य न भविष्यंति जातु च ।। १४ ।। <br>
दशम्यां शोणनाथाय यः करंभं निवेदयेत् ।। <br>
स भवेत्सर्वलोकानां सदैव प्रीतिभाजनम् ।। १५ ।। <br>
पृथुकैरुपहारान्य एकादश्यां प्रकल्पयेत् ।। <br>
अरुणाचलनाथस्य स भवेदकुतोभयः ।। १६ ।। <br>
द्वादश्यां शोणनाथाय सूपौदननिवेदनम् ।। <br>
यः करोति भवेत्तस्य निर्विघातो मनोरथः ।। १७ ।। <br>
यः सक्तूनरुणेशाय त्रयोदश्यां समर्पयेत् ।। <br>
तस्या व्याकुलचित्त्वमश्रांतमपि जायते ।। १८ ।। <br>
अर्पयेच्छोणनाथाय फलानि विविधानि यः ।। <br>
चतुर्दश्यां स मूढोऽपि सिद्धसारस्वतो भवेत् ।। १९ ।। <br>
यः पौर्णमास्यां शोणाद्रिनाथाय विनिवेदयेत् ।। <br>
पनसस्य फलं तस्य चक्षूरोगो न जायते ।। 1.3.2.7.२० ।। <br>
कुह्वां च संगमे भक्त्या कंदमूलादि योऽर्पयेत् ।। <br>
शोणाचलेश्वरायास्य तुष्यंति पितरः किल ।। २१ ।। <br>
अश्विन्यामरुणेशाय दद्याद्वासांसि भक्तिमान् ।। <br>
भरण्यामरुणेशाय दद्यादाभरणान्यपि ।। २२ ।। <br>
कृत्तिकासु प्रदीपांश्च रोहिण्यां रौप्यमर्पयेत् ।। <br>
मृगशीर्षे मलयजमार्द्रायां हरिचंदनम् ।। २३ ।। <br>
पुनर्वसौ मृगमदं पुष्ये कर्पूरमर्पयेत् ।। <br>
काश्मीरोद्भवमाश्लेषे मघायां तुहिनोदकम् ।। २४ ।। <br>
तांबूलं पूर्वफाल्गुन्यां धूपमुत्तरफाल्गुने ।। <br>
कालागुरूंश्च हस्तर्क्षे चित्रायां यक्षकर्दमम् ।। २५ ।। <br>
स्वात्यां सुवासिनीवृंदं विशाखायां प्रकीर्णकम् ।। <br>
मैत्रे मुक्तातपत्रं च ज्येष्ठायां धैनुकान्यपि ।। २६ ।। <br>
मूले मुक्तासरान्पूर्वाषाढे मुकुटमर्पयेत् ।। <br>
रत्नानि चोत्तराषाढे श्रवणे भद्रपीठिकाम् ।। २७ ।। <br>
अष्टापदं धनिष्ठायां वासः शतभिषज्यपि ।। <br>
पूर्वाभाद्रपदे भोगानुत्तरायां तुरंगमान् ।। २८ ।। <br>
रेवत्यां च रथं हैमं प्रदद्याच्छोणशंभवे ।। <br>
दद्यात्कृत्वा महापूजां तत एवार्पयेन्नरः ।। २९ ।। <br>
पूज्यो राशिषु  मेषादिष्वरुणेथो विशेषतः ।। <br>
सिंदुवारैः कुरबकैः ककुभैः पाटलैः क्रमात् ।। 1.3.2.7.३० ।। <br>
कुटजैर्नीपकुसुमैर्जीवंतीमल्लिकादिभिः ।। <br>
सरोरुहैर्दमनकैर्नद्यावर्तसरोरुहैः ।। ३१ ।। <br>
पंचामृतेन स्नपयन्नुभयोरुपरागयोः ।। <br>
पंचाक्षरेण कुर्वीत शोणनाथस्य भक्तितः ।। ३२ ।। <br>
स्नपनं पञ्चगव्येन द्वयोरयनयोरपि ।। <br>
षडक्षरेण कुर्वीत गव्येन स्नपनक्रियाम् ।। ३३ ।। <br>
प्रणवेनैव कुर्वीत क्षीरेण स्नपनक्रियाम् ।। <br>
अरुणाचलनाथस्य भक्त्या विषुवयोर्द्वयोः ।।।। ३४ ।। <br>
प्राह्णे स्याद्रुद्रतुलसी मध्याह्ने कृतमालकम् ।। <br>
अपराह्णे मल्लिका च शोणाद्रीशस्य शस्यते ।।३५।। <br>
अद्धोदये च स्नपयेत्सहस्रकलशोदकैः ।। <br>
शतरुद्रीयमुच्चार्य श्रीशोणाचलशंभवे ।। ३६ ।। <br>
शिवरात्रौ विशेषेण त्रिशिखैर्बिल्वपत्रकैः ।। <br>
कमलैः कर्णिकारैश्च जागरूको यतेंद्रियः ।। ३७ ।। <br>
गीतवादित्रनृत्यैश्च दिव्यागमविधानतः ।। <br>
पूजयेदपवर्गार्थं शोणशैले महेश्वरम् ।। ३८ ।। <br>
मासि पौषे च देवस्य कुर्यादाग्नेयमुत्सवम् ।। <br>
नवान्नैरुपदंशाद्यैर्व्याहृतीरुच्चरन्बुधः ।। ३९ ।।<br>
वैशाखे च विशाखायां शिवतंत्रानुसारतः।। <br>
शोणाचलेश्वरस्यास्य कुर्याद्दमनकोत्सवम् ।। 1.3.2.7.४० ।। <br>
प्राबोधिक मार्गशीर्षे प्रातर्निर्माय सामभिः ।। <br>
महापूजां प्रकुर्वीत शोणशैलस्य भक्तिमान् ।। ४१ ।। <br>
शनिप्रदोषेष्वार्द्रासु व्यतीपातेषु पर्वसु ।। <br>
सोमार्कवारयोश्चार्चेच्छोणाद्रीशं यथागमम ।। ४२ ।। <br>
दीक्षोपनयनोद्वाहपुत्रजन्मादिकेष्वपि ।। <br>
विशेषपूजां कुर्वीत शोणनाथस्य भक्तिमान् ।। ४३ ।। <br>
अपि स्वजन्मनक्षत्रे संपत्स्वापत्सु भीतिषु ।। <br>
प्रवेशनिर्गमनयोश्चार्चनीयोऽरुणेश्वरः ।। ४४ । <br>
व्रतिचक्रागमे पादबंधने नववैभवे ।। <br>
अरुणेशार्चनं कुर्यादभियानेषु च द्विषाम्।। ४५।। <br>
स्मरेदतिदवीयांश्चेत्पश्येत्पर्यंतगो यदि ।। <br>
स्थितश्चेदरुणक्षेत्रे त्रिकालं पूजयेच्छिवम् ।। ४६ ।। <br>
किमन्यद्वद वत्सेति उद्धृत्य भुजमुच्यते ।। <br>
अरुणक्षेत्रतो नान्यदलं स्वर्गापवर्गयोः ।। ४७ ।। <br>
स्मरणेन मनःश्रोत्रे श्रवणाद्दर्शनादृशौः ।। <br>
जिह्वां च कीर्त्तनाच्छोणक्षेत्रं सद्यः पुनात्यलम्।। ४८ ।। <br>
अरुणेस्मिन्महाक्षेत्रे देहिभिर्लब्धजन्मभिः ।। <br>
जीवद्भिर्लभ्यते भोगो मोक्षश्चोन्मुक्तजीवितैः । ४९ ।। <br>
अन्यत्र मुक्तदेहानामप्यत्र श्राद्धकर्मणा ।। <br>
अपि पापात्मनां पुंसामपवर्गो भविष्यति ।। 1.3.2.7.५० ।। <br>
अयोध्यां मथुरां मायां काशीं कांचीमवंतिकाम् ।। <br>
द्वारकां चारुणक्षेत्रमतिशेते न संशयः ।। ५१ ।। <br>
इत्युक्तवंतं च शिलादपुत्रं मृकण्डुसूनुः पुनरप्युवाच ।। <br>
माहात्म्यमेतन्महनीयकीर्ते भूयोपि पृच्छामि वदस्व मह्यम् ।। ५२ ।।  <br>
इति श्रीस्कांदे महापुराण एकाशीतिसाहस्र्यां संहितायां प्रथमे माहेश्वरखण्डेऽरुणाचलमाहात्म्य उत्तरार्धे काम्यकर्मवर्णनं नाम सप्तमोऽध्यायः।। ७ ।। ।। <br>
<br>
<br>
</span>
