<span style="font-size: 14pt; line-height: 200%">।। श्रीगणेशाय नमः ।। <br>
अथारुणाचलमाहात्म्योत्तरार्धम् <br>
।। व्यास उवाच ।। <br>
वसंतो नैमिषारण्ये मुनयः सूतमब्रुवन् ।। <br>
।। मुनय ऊचुः ।। ।। <br>
स्थानानामुत्तमं शैवं यत्स्थलं तद्वदस्व नः ।। १ ।। <br>
सूत उवाच ।। ।। <br>
यूयं शृणुत यत्पूर्वं नंदीश्वरमुखाच्छ्रुतम्।। <br>
मार्कण्डेयेन तद्वक्ष्ये मुनयः शृणुतादरात्।।२।। <br>
।।मार्कंडेय उवाच ।। <br>
नंदीश्वर त्वया प्रोक्तो महिमा माध्यमेश्वरः।। <br>
मयाप्यवधृतः सर्वो भक्तिश्रद्धार्द्रचेतसा ।।३।। <br>
तथापि वद मे भूयो देवदेव दयानिधे।। <br>
अहं यत्परिपृच्छामि भवंतं विहितादरः ।।४।। <br>
त्वयाप्यविदितं किंचिन्नास्त्यत्र भुवनत्रये ।। <br>
सर्वागमपुराणेषु बाह्येष्वाभ्यंतरेषु च ।।५।। <br>
स्वर्गापवर्गयोः पुंसां भूमिरेव विशिष्यते ।। <br>
सर्वकर्माणि निर्मातुं तत्तत्फलपरायणैः ।।६।। <br>
फलं च त्रिविधं पुंसां त्वयैव कथितं पुरा ।। <br>
भूमौ सुखं स्वर्गभोगः कैवल्यमिति भेदतः ।। ७ ।। <br>
पुण्यक्षयेण क्षीयेत प्रायः प्राथमिकं द्वयम्।। <br>
क्षीयते न तृतीयं तु कर्मणामेव नाश्रयात् ।। ८ ।। <br>
तत्सिद्धिस्तु त्वया प्रोक्ता विशुद्धज्ञानगोचरा ।। <br>
सर्वेषां दुर्लभं शुद्धज्ञानं देहभृतां पुनः ।।९।। <br>
तज्ज्ञानं कुत्र वा क्षेत्रे शास्त्रादिपठनं विना ।। <br>
शिवपूजनमात्रेण सिद्ध्येत्सर्वशरीरिणाम् ।। 1.3.2.1.१० ।। <br>
ज्ञानयोगक्रियाचर्यास्वशेषाणां शरीरिणाम् ।। <br>
अपि शैवागमोक्तासु न बुद्धिः संप्रवर्त्तते ।। ११ ।। <br>
यस्य स्थानस्य माहात्म्यादल्पैरपि शरीरिणः ।। <br>
लप्स्यते नियमैः शुद्धज्ञानं तन्मम कथ्यताम् ।। १२ ।। <br>
भस्मरुद्राक्षवहनादीश्वरस्मरणात्सकृत् ।। <br>
यत्र मुग्धैरपि श्रेयो लभ्यं तत्स्थानमुच्यताम् ।। १३ ।। <br>
अबुद्धिपूर्वकेणापि यत्र वासेन देहिनाम् ।। <br>
अविघ्नं सेत्स्यते श्रेयः स्थानं तन्मेऽनुगृह्यताम् ।। १४ ।। <br>
जातानां वर्णसांकर्य्ये तैरश्ची योनिमीयुषाम् ।। <br>
स्थावराणामपि श्रेयो यत्र तत्क्षेत्रमुच्यताम् ।।१५।। <br>
इतीरयित्वा स मृकंडुनंदनः समं मुनींद्रैरपरैर्महात्मभिः।। <br>
पपात तस्यांघ्रिसरोरुहद्वये शिलादसूनोरखिलागमाब्धेः ।। १६ ।। <br>
इति श्रीस्कांदे महापुराण एकाशीतिसाहस्र्यां संहितायां प्रथमे माहेश्वरखण्डेऽरुणाचलमाहात्म्य उत्तरार्धे स्थानमाहात्म्यप्रस्ताववर्णनंनाम प्रथमोऽध्यायः ।।।१।। <br>
<br>
<br>
</span>
