<span style="font-size: 14pt; line-height: 200%">॥ नंदिकेश्वर उवाच ॥ ॥ <br>
तावत्कुतश्चिदाकर्ण्य तत्रस्थां महिषासुरः ॥ <br>
अवज्ञातसुरारातिर्विध्वंसितपुरंदरः ॥ १ ॥ <br>
सर्वलोकजयी सिद्धविद्याधरभयावहः ॥ <br>
दुर्निग्रहो वरादासीच्छस्त्रास्त्रैरखिलैरपि ॥ २ ॥ <br>
तीक्ष्णानामपि शापानामप्यगोचरतां गतः ॥ <br>
दर्पद्भिर्दानवैदैत्यैः कौणपैश्च निषेवितः ॥ ३ ॥ <br>
दूषको मुनिपत्नीनां धर्ममार्गोपघातकः ॥ <br>
बलात्पुलोम्नो नमुचेर्वृत्रादपि बलाधिकः ॥ ४ ॥ <br>
हिरण्यकशिपोर्वश्यो हिरण्याक्ष इवापरः ॥ <br>
तां विलोभयितुं कांचित्प्राहिणोत्किल दूतिकाम्॥ ५ ॥ <br>
ततः सा तापसीवेषधारिणी गिरिजां प्रति ॥ <br>
सखीसमक्ष एवेदमुवाचानुचितं वचः ॥ ६ ॥ <br>
अरारु भीषणे भीरो निवसस्यत्र किं वने ॥ <br>
विहर्तुमुचिता रम्येष्ववरोधनवेश्मसु ॥ ७ ॥ <br>
किमर्थं वाद्य चित्तं ते यौवने भोगनिःस्पृहम् ॥ <br>
निवेशितं तपसि च दैवतैरपि दुष्करे ॥ ८ ॥ <br>
हंसतूलमयीं शय्यां मुक्तामयवितानिकाम् ॥ <br>
हित्वा किमिति मृद्वंगि सुप्यते परुषाश्मसु ॥ ९ ॥ <br>
तपोजडो मृडो दिष्ट्या प्रागेवास्ति त्वयोज्झितः ॥ <br>
तवानुरूपो नैवान्यो विद्यते दिविषत्सु च ॥ 1.3.2.19.१० ॥ <br>
किं तु त्रैलोक्यनाथोऽस्ति महिषो दानवेश्वरः ॥ <br>
यदि द्रक्ष्यसि तं सुभ्र त्यक्ष्यस्येव क्षणात्तपः ॥ ११ ॥ <br>
किं निह्नवेन नन्वेष श्रुत्वा सर्वं चिरात्प्रभुः ॥ <br>
स प्राहिणोदुपानेतुं दूतिकां मां स्मरातुरः ॥ १२ ॥ <br>
इत्यत्यंतविरुद्धं तां ब्रुवाणामसमंजसम् ॥ <br>
देव्याश्चित्तस्थितिं ज्ञात्वा विजया निरकासयत् ॥ १३ ॥ <br>
सा चातिरोषेण कृतप्रतिज्ञा दैत्यरूपिका ॥ <br>
गत्वा विदितवृत्तांतमकरोन्महिषासुरम् ॥ १४ ॥ <br>
सोऽपि तत्सर्वमाकर्ण्य रुषातीवारुणेक्षणः ॥ <br>
देवीं जिघृक्षुरभ्यागाद्वृतो दैतेयकोटिभिः ॥ ॥ १५ ॥ <br>
स्यन्दनैर्द्विरदैरश्वैः पत्तिभिश्च समंततः ॥ <br>
भुवमाच्छादयामास ध्वजैश्च गगनांतरम् ॥ १६ ॥ <br>
क्ष्वेलितैर्वाद्यघोषैश्च नभः स्फुटदिवाभवत् ॥ <br>
पादाघातैश्च दैत्यानां विदद्रे वसुधातलम् ॥ १७ ॥ <br>
करालो दुर्द्धरस्तस्य विचष्णुर्विकरालकः ॥ <br>
बाष्कलो दुर्मुखश्चंडः प्रचंडश्चामरासुरः ॥ १८ ॥ <br>
महाहनुर्महामौलिरुग्रास्यो विकटेक्षणः ॥ <br>
ज्वालास्यो दहनश्चेमे सेनान्योपि प्रतस्थिरे ॥ १९ ॥<br>
कोलाहलमिमं श्रुत्वा देवी नियमविघ्नतः ॥ <br>
शंकिता दैत्यसंहृत्यै दुर्गामादिशति स्म सा ॥ 1.3.2.19.२० ॥ <br>
सारुणाद्रिरहोद्रोण्यामधिरूढा मृगाधिपम् ॥ <br>
दीप्तायुधधरैर्दोर्भिः कालिकेव महीं गता ॥ २१ ॥ <br>
घनाघनरवोदग्रं सिंहनादमचीकरत् ॥ <br>
स्फुरद्दंतच्छदोपांतं वल्गदंगुलिपल्लवा ॥ २२ ॥ <br>
स्वांगेभ्यो योगिनीचक्रं मातरोऽप्यसृजन्रुषा ॥ <br>
देव्याः प्रियाय दैतेयसंहारार्हाः सहस्रशः ॥ २३ ॥ <br>
काश्चित्तत्रारुणच्छाया दंडिन्यो हंसवाहनाः ॥ <br>
मुखैश्चतुर्भिराजग्मुः कोपप्रस्फुरिताधरैः ॥ ॥ २४ ॥ <br>
निर्ययुः काश्चन क्रुद्धा ज्वलत्त्रिशिखपाणयः ॥ <br>
निस्वनद्भूषणाः पंसल्ललाटा वृषवाहनाः ॥ २५ ॥ <br>
निर्जग्मुरपराः सेनासहिताः शिखिवाहनैः ॥ <br>
शक्तिदंडाभयकराः शतशः षड्भिराननैः ॥ २६ ॥ <br>
निश्चक्रमुः परास्तार्क्ष्यमधिरुह्याधिकक्रुधा ॥ <br>
शंखचक्रधराः सूर्यचंद्रमोभ्यां दिवो यथा ॥ ॥ २७ ॥ <br>
प्रतिष्ठंते तथा व्याघ्रवाहाः कुवलयत्विषः ॥ <br>
पोत्रैः सद्घर्घरारावैर्बिभ्रत्यो मुसलं हलम् ॥ २८ ॥ <br>
रोषारुणसहस्राक्ष्यो वलक्षद्विपवाहनाः ॥ <br>
प्रतस्थिरे शातकोटिशतकोटिधराः पराः ॥ २९ ॥ <br>
अश्वारूढा समापेतुरेकाः सौदामिनीनिभाः ॥ <br>
खड्गखेटकधारिण्यः कोपेन कपिलाननाः ॥ ॥ 1.3.2.19.३० ॥ <br>
ताश्च कोटिचतुःषष्टिमसुरानाश्रमाद्बहिः ॥ <br>
अरुन्धन्प्रसभं ध्वांतराशीनिव रवेस्त्विषः ॥ ३१ ॥ <br>
ततश्च योगिनीचक्रदानवानीकयोर्मिथः ॥ <br>
प्रावर्त्तत रणं घोरं मुष्टामुष्टि कचाकचि ॥ ३२ ॥ <br>
सायकैर्योगिनीमुक्तैर्दलिता दैत्यमौलयः ॥ <br>
आच्छादयन्महीपृष्ठं स्थलजानीव सर्वतः ॥ ३३ ॥ <br>
प्रसस्रू रक्तसरितो लगत्कैशिकशैवलाः ॥ <br>
लुठद्विपाठपाठीनाः स्मरैर्देवीमुखांबुजैः ॥ ३४ ॥ <br>
वेतण्डतुण्डान्यारुह्य सौधानिव पिशाचिकाः ॥ <br>
प्रचण्ड तांडवाः पीतरक्तमद्याश्चकाशिरे ॥ ३५ ॥ <br>
कपालैर्दैत्यवीराणामघासुरसृगासवान् ॥ <br>
क्रीडड्डमरुकाकारैर्डामरैर्योगिनीगणाः ॥ ३६ ॥ <br>
परिजह्रुस्तथांत्राणि कंकौघाः पाशशंकया ॥ <br>
क्षुधिता अपि मांसानि सशल्यान्यजहुः शिवाः ॥ ३७ ॥ <br>
सिद्धविद्याधरोन्मुक्तमंदारप्रसवासवैः ॥ <br>
इयाय शांतिं भूरेणुः संग्रामे क्षोभसम्भवः ॥ ३८ ॥ <br>
विरेजुर्योगिनीमुक्तैर्देहलग्नैर्द्विषां हयाः ॥ <br>
अमर्षातिशयोत्क्षिप्तैः शल्यैः शल्यमृगा इव ॥ ३९ ॥ <br>
दंडैः केचित्परे शूलैर्निशितैः केऽपि शक्तिभिः ॥ <br>
चक्रैरन्ये हलैरेके कतिचिच्छतकोटिभिः ॥ 1.3.2.19.४० ॥ <br>
योगिनीनां परे खड्गैर्दलिता दानवेश्वराः ॥ <br>
निःशेषतामुपाजग्मुर्विना सेनाधिपान्निजान्॥ ४१ ॥ <br>
ब्राह्मी स्वयमुपागम्य विहितायोधनावधीत् ॥ <br>
करालं विकरालेन दण्डेन ज्वलिता चिरात् ॥ ४२ ॥ <br>
माहेश्वरी त्रिशूलेन सुचिरं कृतसंगरा ॥ <br>
चकर्त दुर्द्धरस्याशु मूर्द्धानमतिरोषणा ॥ ४३ ॥ <br>
शक्त्या लुलाव कौमारी चिक्षुरासुरमस्तकम् ॥ <br>
चक्रेण चालुनान्मौलिं विकरालस्य वैष्णवी ॥ ४४ ॥ <br>
बाष्कलस्याशु वाराही मुसलेनालुनाच्छिरः ॥ <br>
दुर्मुखं चाशु वज्रेण व्यधादैंद्री गतायुषम् ॥ ४५ ॥ <br>
ख्यातं यस्याश्च नामेदं तयोरेव निदूषनात् ॥ <br>
चामुण्डा चण्डमुण्डौ च मण्डलाग्रेण चिच्छिदे ॥ ४६ ॥ <br>
प्रचण्डचामरौ वीरौ महामौलिं महाहनुम् ॥ <br>
उग्रास्यविकटाक्षौ च ज्वालास्यदहनावपि ॥ ४७ ॥ <br>
अनुजग्मुः क्रुधा यान्तं युद्धाय महिषासुरम् ॥ <br>
कालनेमिप्रभृतयो विप्रचित्तिमिवासुराः ॥ ४८ ॥ <br>
शिरस्त्रवंतो रथिनः सुनिषंगा धनुर्धराः ॥ <br>
उद्भूतकटकाः प्रापुर्युद्धभूमिं चलद्ध्वजाः ॥ ४९ ॥ <br>
समंतात्पूरितदिशः सिंहनादैर्भयंकरैः ॥ <br>
पृषत्कवर्षिणो मातृमंडलान्यभिदुद्रुवुः ॥ 1.3.2.19.५० ॥ <br>
ताश्च तैर्बलिभिः कृत्वा संग्रामं निस्सहत्वतः ॥ <br>
दुर्गां प्रपेदिरे देवीं शरणं सिंहवाहनाम् ॥ ५१ ॥ <br>
उक्त्वा मायालुलायस्य दुर्जयत्वं दुरात्मनः ॥ <br>
देवी तां तुष्टुवुर्दुर्गामेवं सप्तापि मातरः ॥ ५२ ॥ <br>
योगनिद्रेति रूपेण विष्णोर्नयनपद्मयोः ॥ <br>
त्वया निलीयते देवि मधुकार्येव लीलया ॥ ५३ ॥ <br>
अमूमुहस्तं न तथा मातश्च मधुकैटभौ ॥ <br>
कथं जघान तौ विष्णुस्तयोरेवाभ्यनुज्ञया ॥ ५४ ॥ <br>
त्वं कौशिकी न चेज्जाता मृत्युः शुंभनिशंभयोः ॥ <br>
कथं तु लोकपालानामैश्वर्यं देवि एष्यति ॥ ५५ ॥ <br>
विंध्यवासिनि विंध्येन किमवंध्यं कृतं तपः ॥ <br>
यत्र मैत्री किरातीभिरपि लभ्या त्वया समम् ॥ ५६ ॥ <br>
कापिशायनमापीतं धनदोपायनीकृतम् ॥ <br>
त्वयांब नीतं दैत्यानां रसैर्नियतमानवैः ॥ ५७ ॥ <br>
ब्रह्मणः सृष्टिशक्तिस्त्वं स्थितिशक्तिर्मधुद्विषः ॥ <br>
अंब संहारशक्तिश्च रुद्रस्यापि प्रगल्भसे ॥ ५८ ॥ <br>
यशोदानंदजाता त्वमेकानंशेति नामतः ॥ <br>
कंसाद्यसुरसंहारे हरेः साह्यं करिष्यसि ॥ ५९ ॥ <br>
त्वं विद्या त्वं महामाया त्वं लक्ष्मीस्त्वं सरस्वती ॥ <br>
त्वं देवी पार्वतीशापि दुर्गे किं वा न जायसे ॥ 1.3.2.19.६० ॥ <br>
॥ नन्दिकेश्वर उवाच ॥ ॥ <br>
स्तोत्रेणानेन मातृभ्यो दुर्गा दत्ताभया स्वयम् ॥ <br>
महिषासुरयुद्धाय संतुष्टा निर्ययौ तदा ॥ ६१ ॥ <br>
प्रचंडमंडलाग्रेण भिंडिपालेन चामरम् ॥ <br>
महामौलिं क्षुरिकया कर्परेण महाहनुम् ॥ ६२ ॥ <br>
उग्रवक्त्रं कुठारेण शक्त्या विकटचक्षुषम् ॥ <br>
ज्वालामुखं मुद्गरेण दहनं मुसलेन च ॥ ६३ ॥ <br>
निहत्य महिषस्याग्रे सरोषं युध्यती स्वयम् ॥ <br>
सिंहनादं महाघोरं चक्रेण मुदिताशया ॥ ६४ ॥ <br>
अथात्यमर्षितो दुर्गां विशिखैर्महिषासुरः ॥ <br>
विव्याध फालफलके स्तनयोर्गडयोरपि ॥ ६५ ॥ <br>
ततो दुर्गाथ संरंभात्प्रजहारासुरेश्वरम् ॥ <br>
बाह्वोर्वक्षसि वक्त्रे च क्षुरप्रैः प्रज्वलत्फलैः ॥६६॥ <br>
ततो दैत्यस्त्रिभिर्दुर्गां जघान विशिखैर्मुखे ॥ <br>
पंचभिः पंचभिर्बाह्वोर्द्वाभ्यां द्वाभ्यां च नेत्रयोः ॥ ६७ ॥ <br>
एकेन सारथिं रथ्यानष्टभिः कार्मुकं त्रिभिः॥ <br>
चतुर्भिश्च ध्वजं तस्य दुर्गा चिच्छेद सायकैः ॥ ६८ ॥ <br>
पदातिरथ दैत्येंद्रः शतघ्नीं ज्वलदाकृतिम् ॥ <br>
कालदंडप्रतीकाशां दुर्गां प्रति विमुक्तवान् ॥ ६९॥ <br>
हाहाकुर्वस्तु देवेषु विद्राणे मातृमंडले ॥ <br>
तामापतंतीमादाय दुर्गा जग्राह लीलया ॥1.3.2.19.७० ॥ <br>
कृपाणमंकुशं पाशं भुशुंडीं करवालिकाम् ॥ <br>
शंकुं शक्तिं गदां चक्रं तोमरं फलकं सृणिम् ॥ ७१ ॥ <br>
परश्वधं भिंडिपालं पट्टिशं लगुडं च सः ॥ <br>
दुर्गां प्रति विचिक्षेप क्षयांभोद इवाशनिम् ॥ ७२ ॥ <br>
आपतंत्येव शस्त्राणि क्षिप्तान्यादाय वैरिणाम्॥ <br>
बभंज पाणिभिः स्वैरं करिणीवेक्षुकांडकम्॥७३॥ <br>
दुर्गोपवाह्यः सिंहोऽपि लांगूलाग्रेण मुद्रितम् ॥ <br>
दंष्ट्रया दारयामास प्रहरन्नखपंकजैः ॥ ७४ ॥ <br>
क्षणं सिंहः क्षणं क्रोडः क्षणं व्याघ्रः क्षणं गजः ॥ <br>
क्षणं च महिषो भूत्वा दैत्यो दुर्गामयोधयत् ॥ ७५ ॥ <br>
महिषोऽथ विषाणाभ्यां तीक्ष्णाभ्यामत्यमर्षितः ॥ <br>
ताडयामास सिंहं च देवीमपि मुहुर्मुहुः ॥ ७६ ॥ <br>
क्षणं गगनमध्यस्थः क्षणं प्राप्तो महीतले ॥ <br>
क्षणं दिक्षु भ्रमन्प्राप्तः क्षणं चादृश्यतां गतः ॥७७॥ <br>
प्रार्थिता मातृचक्रेण दुर्गा महिषदानवम् ॥ <br>
अमोघेन त्रिशूलेन दारयामास सस्मिता ॥ ७८ ॥ <br>
मुक्तघर्घरनिर्घोषो यावत्पतति दानवः ॥ <br>
तावदस्य हठेनांघ्रिं स्कंधपीठे न्यवेशयत् ॥ ७९ ॥ <br>
कंठपीडनतो यातजीवितस्यामरद्रुहः ॥ <br>
छिन्नमूर्द्धानमादाय पाणिनाथ ननर्त्त सा ॥ 1.3.2.19.८० ॥ <br>
इति दुर्गया समिति कासरासुरे दलिते समस्तभुवनैककंटके ॥ <br>
ननृतुः सुराः प्रजहृषुर्महर्षयो ववृषुश्च दिव्यकुमुमानि वारिदाः ॥ ८१ ॥ <br>
इति श्रीस्कांदे महापुराण एकाशीतिसाहस्र्यां संहितायां प्रथमे माहेश्वरखण्डेऽरुणाचलमाहात्म्यउत्तरार्धे देव्यास्तपश्चर्यायां दुर्गाकृतमहिषासुरवधवर्णननामैकोनविंशोऽध्यायः ॥ १९ ॥ ॥ छ ॥ <br>
<br>
<br>
</span>
