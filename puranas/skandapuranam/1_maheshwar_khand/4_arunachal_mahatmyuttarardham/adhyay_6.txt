<span style="font-size: 14pt; line-height: 200%">॥ नंदिकेश्वर उवाच ॥ ॥ <br>
विस्तरात्कथयाम्यद्य प्रायश्चित्तं महांहसाम् ॥ <br>
सर्वेषामवधत्स्व त्वमवलंब्यास्तिकीं धियम् ॥ १ ॥<br>
ब्रह्महा प्राप्य शोणाद्रिं निमग्नः खड्गतीर्थके ॥ <br>
जपन्पंचाक्षरं मंत्रं भस्मरुद्राक्षधारकः ॥ २ ॥ <br>
कृतोपवासः संपूज्य प्रयतः परमेश्वरम् ॥ <br>
ब्राह्मणान्भोजयेद्वर्षं भिक्षाशी नियतेंद्रियः ॥ ३ ॥ <br>
विशेषपूजाशुश्रूषां कुर्याद्देवस्य भक्तितः ॥ <br>
ब्रह्महत्या विनिर्मुक्तो ब्रह्मलोके महीयते ॥ ४ ॥ <br>
सुरापोऽप्यरुणक्षेत्रे वर्षमेकं वसन्प्रति ॥ <br>
प्राग्वत्कृतसमाचारः संपूज्यैवं महेश्वरम् ॥ ५ ॥ <br>
क्षीरेण स्नापयेद्देवं शतरुद्रीयमुच्चरन् ॥ <br>
सुरापानोद्भवेनाशु पापेन परिमुच्यते ॥ ६ ॥ <br>
सुवर्णस्तेयकृच्छोणक्षेत्रे बिल्वदलैर्हरम् ॥ <br>
अभ्यर्च्य भोजयेद्विप्रान्पापान्मुच्येत दुष्करात् ॥ ७ ॥ <br>
गुरुदाररतिर्गत्वा कृत्तिकास्वरुणाचलम् ॥ <br>
यथापूर्वं व्रती भूत्वा सहस्रेण प्रदीपकैः ॥ ८ ॥ <br>
मासत्रयं समाराध्य श्रीशोणाचलशंकरम् ॥ <br>
प्रदद्याद्भूषितां कन्यां ब्राह्मणाय सुधीमते ॥ ९ ॥ <br>
षडक्षरं जपेन्नित्यं तेन मुच्येत पाप्मना ॥ <br>
शिवलोके च निवसेदासंसारं न संशयः ॥ 1.3.2.6.१० ॥ <br>
परदारापहर्त्ता च क्षेत्रेस्मिन्नियतेंद्रियः ॥ <br>
मासमेकं नवैः पुष्पैरभ्यर्च्यारुणशंकरम् ॥ ११ ॥ <br>
माहेश्वराय वितरेद्धनं शक्त्यानुगुण्यतः ॥ <br>
तत्क्षणेन विनिर्मुक्तस्तस्मात्पापाद्भविष्यति ॥ १२ ॥ <br>
गरदोऽप्यरुणक्षेत्रे व्रती भूत्वा यथापुरा ॥ <br>
क्षीरोपहारं देवाय दत्त्वा दोषेण मुच्यते ॥ ॥ १३ ॥ <br>
पिशुनोऽप्यरुणक्षेत्रे व्रती वेदरतो नरः ॥ <br>
अध्यापयेद्द्विजान्मुख्यांस्ततो निष्कल्मषो भवेत् ॥ १४ ॥ <br>
अग्निदोऽप्यरुणक्षेत्रे त्रीन्मासान्पूर्ववद्व्रती ॥ <br>
दद्याच्छैवाय निर्माय्य गृहं तत्पापशांतये ॥ १५ ॥ <br>
धर्मनिंदाकरः शोणक्षेत्रे वर्षं व्रती वसन् ॥ <br>
सत्रादिकं प्रकुर्वीत यथाशक्त्यघशांतये ॥ १६ ॥ <br>
पितृद्रोह्यरुणक्षेत्रे तिष्ठन्मासमतंद्रितः ॥ <br>
गिरीशाय द्विजेभ्योपि प्रदद्याद्गाः सहस्रशः ॥ १७ ॥ <br>
ग्रहोपरागकालेषु भोजयित्वा द्विजान्बहून्॥ <br>
विमुंचेद्वृषभं नीलं विमुच्येत ततोंऽहसः ॥ १८ ॥ <br>
स्त्रीघ्नश्चापि शिशुघ्नोऽपि शोणक्षेत्रमुपेयिवान् ॥ <br>
व्यतीपाते तिलान्दद्याद्द्विजभ्यो दुरितच्छिदे ॥ १९ ॥ <br>
प्रच्छन्नपापकृच्छोणक्षेत्रेऽस्मिन्नियतेंद्रियः ॥ <br>
गुप्तदानानि कुर्वीत भवेद्वै गतकल्मषः ॥ 1.3.2.6.२० ॥ <br>
मृषाभाष्यरुणक्षेत्रे षण्मासान्निवसन्व्रती ॥ <br>
शोणाचलेश्वरस्तोत्रपाठेन स्यादकल्मषः ॥ २१ ॥ <br>
कूपादिभेदकृच्छोणक्षेत्रमासाद्य भक्तितः ॥ <br>
तटाकान्खानयेत्तत्र ध्रुवं निर्वृजिनो भवेत् ॥ २२ ॥ <br>
क्षेत्रापहारी देवाय क्षेत्रं दद्यान्महाफलम् ॥ <br>
आरामकंटकोप्यस्मै दद्यादुद्यानमुत्तमम् ॥ २३ ॥ <br>
गृहापहारी कुर्वीत देवस्यायतनं नवम् ॥ <br>
अंहसा तेन निर्मुक्तः शिवसायुज्यमाप्नुयात् ॥ २४ ॥ <br>
परद्रोही वसञ्छोणक्षेत्रे माहेश्वरान्धनैः ॥ <br>
प्रीणयित्वा पराँल्लोकान्निःसंशयमवाप्नुयात् ॥ २५ ॥ <br>
पश्वादिमांसभुक्छोणक्षेत्रे पक्षत्रयं व्रती ॥ <br>
प्रीणयेदरुणेशानं सोपहारैर्मनोहरैः ॥ २६ ॥ <br>
त्रिःशोणाचलनाथेति निनदन्ननघो भवेत्॥ <br>
निवसन्नरुणक्षेत्रे पूजयेदरुणेश्वरम् ॥२७॥ <br>
अरुणेश्वरमंत्रं च जपेन्मोक्षेच्छुरादरात्॥<br>
यद्यस्याभिहितं तेन पद्भ्यामेव प्रदक्षिणाम्॥२८॥<br>
कुर्वतारुणशैलस्य तत्प्राप्यं शुभमंजसा ॥ <br>
श्रुतेषु स्खलितेष्वत्याहिते दुःस्वप्नदर्शने ॥ २९ ॥ <br>
प्रीत्युत्कर्षेऽपि च बुधैरुच्चार्योऽरुणशंकरः ॥ <br>
अपि वर्णाश्रमभ्रष्टः शिवद्रोहरतोऽपि वा ॥ 1.3.2.6.३० ॥ <br>
त्रीण्यहान्यरुणक्षेत्रे वसन्मुच्येत पातकैः ॥ <br>
पार्थिवः शिवलोकोऽयं मूर्त्तमेतत्त्रयीशिरः ॥३१ ॥ <br>
एष दक्षिणकैलासो योसावरुणपर्वतः ॥ <br>
अन्येषु सिद्धक्षेत्रेषु तपोभिः सिद्धयो नृणाम् ॥ ३२ ॥ <br>
अस्मिन्स्मरणमात्रेण तारतम्यं विचिंत्यताम् ॥ <br>
यद्गंगायां प्रयागे यत्काश्यां वै पुष्करेषु यत् ॥ ३३ ॥ <br>
कर्म सेतौ च यत्पुंसां शोणक्षेत्रे ततोऽधिकम् ॥ <br>
अग्निष्टोमं वाजपेयं वैराजं सर्वतोमुखम् ॥ ॥ ३४ ॥ <br>
राजसूयाश्वमेधौ च कुर्याच्छोणाचले बुधः ॥ <br>
एकाहं वारुणक्षेत्रे नरो यत्स्यादुपोषितः ॥ ३५ ॥ <br>
तस्य चांद्रायणशतं भवेत्सांतपनायुतम् ॥ <br>
षोडशापि महादानान्यरुणक्षेत्रसंनिधौ ॥ ३६ ॥ <br>
अनुष्ठितानि कल्पोक्तं कुर्वंति द्विगुणं फलम् ॥ ३७ ॥ <br>
इति नंदिकेश्वरमुखेन शुश्रुवान्मुनिनंदनोथ निरयप्रतिक्रियाम्॥ <br>
अभिनंद्य तं वद दिनर्तुवत्सरप्रमुखार्हणक्रममिति व्यजिज्ञपत् ॥ ३८ ॥ ॥ <br>
इति श्रीस्कान्दे महापुराण एकाशीतिसाहस्र्यां संहितायां प्रथमे माहेश्वरखण्डेऽरुणाचलमाहात्म्य उत्तरार्धे पापापनोदकप्रायश्चित्तवर्णनंनाम षष्ठोऽध्यायः ॥ ६ ॥ ॥ छ ॥ ॥ ॥ <br>
<br>
<br>
</span>
