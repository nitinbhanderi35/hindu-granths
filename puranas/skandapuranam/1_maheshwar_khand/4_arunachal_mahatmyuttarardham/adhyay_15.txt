<span style="font-size: 14pt; line-height: 200%">॥ नंदिकेश्वर उवाच ॥ ॥ <br>
तेजःस्तंभं विनिर्भिद्य संध्याभ्रमिव चंद्रमाः ॥ <br>
कैलासकूटधवलं वृषेन्द्रमधितस्थिवान् ॥ १ ॥ <br>
जटाजूटवता बालचंद्रचूडेन मौलिना ॥ <br>
कपालमालिकां वैधीं स्रजं चारग्वधी दधत् ॥ २ ॥ <br>
नागकुंडलिभिः फालफलकोद्भासिलोचनैः ॥ <br>
पंचभिर्वदनैर्दीप्तैः क्ष्वेडकल्माषकंधरैः ॥ ३ ॥ <br>
शूलं कपालं डमरुं सारंगं परशुं धनुः ॥ <br>
खट्वांगममलं खड्गं दोर्भिर्नागं च धारयन् ॥ ४ ॥ <br>
श्वसितोद्धूलिताकारो गजचर्मोत्तरीयवान् ॥ <br>
सर्वालंकारसंपन्नः सर्वदेवैरभिष्टुतः ॥ ५ ॥ <br>
परिधानीकृतव्याघ्रचर्मा ताभ्यामदर्शि सः ॥ <br>
रूपं दृष्ट्वा स आनंदं ननर्त्त नलिनेक्षणः ॥ ६ ॥ <br>
न किंचिदपि जानानो मुमोह च सरोजभूः ॥ ७ ॥<br>
&nbsp;दृशाभिनंद्य माधवं प्रसन्नया महेश्वरः ॥ <br>
अथोदतिष्ठिपच्च तं सहुंक्रियश्चतुर्मुखम् ॥ ८ ॥ <br>
जगाद चाधिकारितामदाद्युवां समुद्धतौ ॥<br>
&nbsp;न लज्जितव्यमत्र वामयं क्रमोऽधिकारिणाम् ॥ ९ ॥ <br>
परीक्ष्य वैभवं मम प्रबोधवानभूद्धरिः ॥ <br>
अयं न जातुपद्मभूश्छलन्मनो दुरात्मवान्॥ 1.3.2.15.१० ॥ <br>
अशासि पंचवक्त्रता यदोपहासितो ह्यहम् ॥ <br>
पुनःस्वपुत्रिकारतिर्मयैष शिक्षितोऽभवत् ॥ ११ ॥ <br>
तृतीय एष मंतुरप्यहो कथं नु सह्यते ॥ <br>
तदस्य तु प्रतिष्ठया क्वचिन्न भूयतां विधेः ॥ १२ ॥ <br>
अयं च केतकच्छदो यदाप कूटसाक्षिताम् ॥ <br>
अतः परं न जातु तन्ममैतु मूर्ध्नि संस्थितिम् ॥ १३ ॥ <br>
शप्त्वैवमेतौ गिरिशः प्रीत्या विष्णुमभाषत ॥ ॥ १४ ॥ <br>
॥ श्रीमहेश्वर उवाच ॥ ॥ <br>
वत्स मा भैः प्रसन्नोऽस्मि भवते भक्तिशालिने ॥ <br>
ननु त्वमंगान्मे जातस्सात्त्विकोऽसि विशेषतः ॥ <br>
माहेश्वराग्रगण्योऽसि जगत्यां हि यथा पुरा ॥ १५ ॥ <br>
न तवातः परं जातु भक्तिहानिर्भवेन्मयि ॥ <br>
प्रतिक्षणं वर्द्धमाना कल्पते च विमुक्तये ॥ ॥ १६ ॥ <br>
इत्यनुग्रहकृतं त्रिलोचनं भक्तिभाजि निरहंक्रिये हरौ ॥ <br>
भीतिमानवनतः स्वयं विधिः स्तोतुमारभत क्लृप्तवंदनः ॥ १७ ॥ <br>
इति श्रीस्कांदे महापुराण एकाशीतिसाहस्र्यां संहितायां प्रथमे माहेश्वरखण्डेऽरुणाचलमाहात्म्ये उत्तरार्धे ब्रह्मकृतशिवस्तुत्युद्यमवर्णनंनाम पञ्चदशोऽध्यायः ॥ १५ ॥ ॥ छ ॥ <br>
<br>
<br>
</span>
