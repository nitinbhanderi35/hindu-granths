<span style="font-size: 14pt; line-height: 200%">।। ।। मार्कण्डेय उवाच ।। ।। <br>
आज्ञापय विभो मह्यं यथा शंभुः सनातनः ।। <br>
अनुजग्राह मोहांधो वैकुण्ठपरमेष्ठिनौ ।। १ ।। <br>
।। नंदिकेश्वर उवाच ।। ।। <br>
शृणुष्व सर्वं वक्ष्यामि विस्तरेण यथातथम् ।। <br>
यदेव देवो विदधे दयया भक्तवत्सलः ।। २ ।। <br>
अथोदस्थात्तयोर्मध्ये तथा विवदमानयोः ।। <br>
ज्योतिःस्तंभत्वमभ्येत्य रोदोरंध्रनिरोधकः ।। ३ ।। <br>
महता जृंभमाणेन तस्य ब्रह्मांडभेदिनः ।। <br>
अन्तरिक्षमतिश्यामं समुत्क्षिप्तमिवाभवत ।। ४ ।। <br>
विष्वग्विवर्णता तस्य ज्योतिर्लिंगस्य तेजसा ।। <br>
दिशो विरेजिरे सद्यो दूरविस्तारिता इव ।। ५ ।। <br>
तीव्रैस्तस्य महाज्वालैः शोषिता इव सागराः ।। <br>
विमुक्तवीचिसंक्षोभाः स्वामेव प्रकृतिं ययुः ।। ६ ।। <br>
व्यद्योतंत दिवि प्राग्वद्वहास्तारागणैः सह ।। <br>
तेजःस्तंभात्समुद्भिन्नाः स्फुलिंगा इव केचन ।।७।। <br>
तेजसा तस्य शोणेन गैरिकेणेव रंजिताः ।। <br>
भौमरविश्रियं सर्वेऽप्यवहन्नवनीभृतः ।।८।। <br>
समुद्रास्तत्प्रतिच्छायानिर्भराश्लिष्ट यादसः ।। <br>
पद्मरागशिलाखण्डे घटिता इव रेजिरे ।। ९ ।। <br>
प्रवालगुच्छैः प्रत्यग्रैर्लंबिता इव पादपाः ।। <br>
नद्यश्च निर्भरोत्फुल्लकह्लारा इव रेजिरे।। 1.3.2.10.१० ।। <br>
मही कुंकुमलिप्तेव दिशः सिंदूरिता इव ।। <br>
सर्वारुणमिव व्योम समगत्प्रत्यदृश्यत ।। ११ ।।<br>
ब्रह्मांडकर्परमभूत्तन्महः पूरितांतरम् ।। <br>
शोणितेनेव संपूर्णं कपालं कृत्तिवाससः ।। १२ ।। <br>
एवं प्रवर्द्धमानेन तेजःस्तम्भेन तेन च ।। <br>
अरुणाकारतां भेजे विश्वं स्थावरजंगमम् ।। १३ ।। <br>
तेजोलिंगं तदाश्चर्यं दृष्ट्वा त्यक्तमिथः क्रुधौ ।। <br>
अचिंतयेतामेकैकं चतुर्मुखचतुर्भुजौ ।। १०२ ।। <br>
किमेष वसुधां भित्त्वा शेषादीनां फणाभृताम् ।। <br>
फणामाणिक्यमहसां राशिरुन्मुखतां गतः ।। १५ ।। <br>
किं वा कल्पांतसुलभप्रादुर्भावाः प्रभाकराः ।। <br>
द्वादशापि नभोभूम्योर्मध्ये युगपदुत्थिताः ।। १६ ।। <br>
आहोस्विन्मेघ संघर्षाद्वितता व्योममध्यतः।। <br>
अन्योन्यं मिलिताः क्षिप्रा निपतंत्यवनीतले ।। १७ ।। <br>
प्रतिघ्नन्नेष तेजोभिरक्ष्णोः शक्तिमनुक्षणम् ।। <br>
स्वनिर्विशेषिताशेषभूतजालः प्रवर्द्धते ।। १८ ।। <br>
एष उद्दीप्यमानोऽपि संतापाय न कल्पते ।। <br>
नेदीयांस्यपि भूतानि न निर्दहति वह्निवत् ।। १९ ।। <br>
एतस्य कांतिसंक्रांत्या जगदेव न केवलम् ।। <br>
मदीयमपि शोणत्वमनुप्राप्तमहो वपुः ।। 1.3.2.10.२० ।। <br>
कस्मादेष समुत्पन्नः किं मूलः किमुपाधिकः ।। <br>
कुतस्त्यः किमुपादानः कया भक्त्या प्रकाशते ।। २१ ।। <br>
कियानवधिरेतस्य विष्वक्तिर्यगधोर्ध्वतः ।। <br>
अवगाढश्च पातालं कियन्मात्रमसाविति ।। २२ ।। <br>
तदेतदखिलं ज्ञातुं मनः पर्युत्सुकं मुहुः ।। <br>
इच्छत्युत्पतितुं व्योम प्रवेष्टुं च रसातलम् ।। २३ ।। <br>
इति चिंताभराक्रांतौ तेजःस्तंभावलोकनात् ।। <br>
उभावप्यवकुलितौ वैकुण्ठपरमेष्ठिनौ ।। २४ ।। <br>
अभाषत च गोविंदः सुतरामेव गर्वितम् ।। <br>
हिरण्यगर्भमालोक्य स्मयमानमुखांबुजः ।। २५ ।। <br>
।। विष्णुरुवाच ।। ।।<br>
अयमेवावयोर्ब्रह्मन्नन्योन्योत्कर्षकांक्षिणोः ।। <br>
सत्यमेव परीक्षायै निकषः समुपस्थितः ।। २६ ।।। <br>
अमुष्य तेजसां राशेरपरिच्छेद्यसंपदः ।। <br>
आद्यंतौ ज्ञातुमेकेन न शक्यं ध्रुवमावयोः ।। २७ ।। <br>
यः पश्येन्मूलमग्रं वा तेजसोस्य स्वयंभुवः ।। <br>
स एव नावभ्यधिको जगतां नाथकोऽपि सः ।। २८ ।। <br>
।। नंदिकेश्वर उवाच ।। ।। <br>
इत्युभावपि विनिश्चिताशयौ मूलमग्रमपि तस्य वीक्षितुम् ।। <br>
तेजसोतिमहतो बभूवतुः स्पर्धया विरचितोद्यमौ मिथः ।। २९ ।। <br>
इति श्रीस्कांदे महापुराण एकाशीतिसाहस्र्यां संहितायां प्रथमे माहेश्वरखण्डेऽरुणाचलमाहात्म्य उत्तरार्धे ब्रह्मविष्ण्वोर्मध्ये तेजोमयलिंगप्रादुर्भाववर्णनंनाम दशमोऽध्यायः ।। १० ।। <br>
<br>
<br>
</span>
