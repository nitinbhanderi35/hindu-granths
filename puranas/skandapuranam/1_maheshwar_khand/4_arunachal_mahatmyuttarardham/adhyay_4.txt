<span style="font-size: 14pt; line-height: 200%">।। नंदिकेश्वर उवाच ।। ।। <br>
मुने मनःपरीक्षार्थं तथा त्वं भाषितो मया ।। <br>
तव चेन्नाभिधास्यामि कस्य वान्यस्य कथ्यते ।। १ ।। <br>
त्वादृगन्योस्ति किं लोके शिवधर्मपरायणः ।। <br>
येन स्वल्पायुषाप्येवं नित्येनाभावि भक्तितः ।। २ ।। <br>
कस्यान्यस्य कृते देवः स्वस्यैवाज्ञाकरं यमम् ।। <br>
क्रुद्धो नियंत्रयामास चरणांगुष्ठपीडितम् ।। ३ ।।<br>
त्वमेव शांकरान्धर्मान्सर्वान्विद्धि रहस्यतः ।। <br>
योग्रेऽसि कालवद्भ्रांतः परिपक्वोसि चेतसा ।। ४ ।। <br>
त्वयैवान्येन केनाहमेवं शुश्रूषितश्चिरम् ।। <br>
त्वयीव कस्मिन्नन्यस्मिन्ममापि प्रीतिरीदृशी ।। ५ ।। <br>
उपदेक्ष्यामि ते क्षेत्रं गुप्तं तद्धर्मशासनैः ।। <br>
भक्त्यावधारणीयं यद्भक्तिकैवल्यकांक्षिभिः ।। ६ ।। <br>
आदरादनुयुंजानं शिष्यं यो देशिकः स्वयम् ।। <br>
उपदेशेन संतुष्टं न करोति स किं गुरुः ।। ७ ।। <br>
समाहितमना भूत्वा विश्वासं कुरु शाश्वतम् ।। <br>
मयोपदिश्यमानेऽस्मिन्रहस्ये पारमेश्वरे ।। ८ ।। <br>
स्मर स्मरांतकं देवं वंदस्वाध्याय शांकरीम् ।। <br>
उपांशूच्चारयोंकारं श्रेयस्ते महदागतम् ।। ९ ।। <br>
अस्ति दक्षिणदिग्भागे द्राविडेषु तपोधन ।। <br>
अरुणाख्यं महाक्षेत्रं तरुणेंदुशिखामणेः ।। 1.3.2.4.१० ।। <br>
योजनत्रयविस्तीणमुपास्यं शिवयोगिभिः ।। <br>
तद्भूमेर्हृदयं विद्धि शिवस्य हृदयंगमम् ।। ११ ।। <br>
तत्र देवः स्वयं शम्भुः पर्वताकारतां गतः ।। <br>
अरुणाचलसंज्ञावानस्ति लोकहितावहः ।। १२ ।। <br>
आवासः सर्वसिद्धानां महर्षीणां सुपर्वणाम् ।। <br>
विद्याधराणां यक्षाणां गंधर्वाप्सरसामपि ।। १३ ।। <br>
सुमेरोरपि कैलासादप्यसौ मन्दरादपि ।।  <br>
माननीयो महर्षीणां यः स्वयं परमेश्वरः ।। १४ ।। <br>
स्पृहयंति यदीयेभ्यो जंतुभ्योपि दिवौकसः ।। <br>
अयत्नलभ्यमुक्तिभ्यो दिवावासप्रवंचिताः ।। १५ ।। <br>
न कल्पवृक्षाः सदृशा यत्रत्यानां महीरुहाम् ।।<br>
पत्रपुष्पफलैर्नित्यं येर्चयंति गिरौ हरम् ।। १६ ।।<br>
&nbsp;हिंसैकरुचयो व्याधा अपि रूपानुसारतः ।। <br>
अनंता यत्र देवस्य प्रादक्षिण्यफलास्पदम्।। १७ ।। <br>
यदुद्देशचरा मेघाः शिखराण्यभिबंधकाः ।। <br>
गंगावतो हिमवतोऽप्यधिकं स्वं विजानते ।। १६ ।। <br>
कलारावाः खगा यत्र क्वणंते कीचका अपि ।। <br>
यक्षकिंनरगन्धर्वैलभ्यते दुर्लभं पदम् ।। १९ ।। <br>
स्मरन्तो यत्र खद्योताः कृष्णपक्षे निशागमे ।।<br>
आरार्तिकप्रदातॄणां देवस्याश्नुवते पदम् ।।1.3.2.4.२०।। <br>
निष्प्रत्यूहकृताश्लेषा नित्यं यत्तटिनीरुहाः ।। <br>
सौभीग्यगर्वतो देवीमपर्णामवमन्वते ।।२१।। <br>
यस्योत्तुंगस्य शृंगाग्रसंगमा अपि तारकाः ।। <br>
आत्मनो लब्धसामान्याश्चन्द्रेण बहु मन्वते ।। २२ ।। <br>
मृगाः सर्वेपि सततं चरंतो यत्र सानुषु ।। <br>
पाणिप्रणयिनं शम्भोरेणमप्यवजानते ।। २३ ।। <br>
यस्य पादांतिकचरैः प्रायेण शबरैरपि ।। <br>
निकुम्भकुम्भसादृश्यमयत्नादुपलभ्यते ।। २४ ।। <br>
किं बहूक्त्याभ्यसूयंते द्वैमातुरकुमारयोः ।। <br>
यदंगरूढास्तरवस्तिर्यंचः शबरा अपि ।। २५ ।। <br>
सिंहव्याघ्रद्विपा यस्मिन्काले त्यक्तकलेवराः ।। <br>
वासप्रदत्वान्मान्यंते ध्रुवं शोणाद्रिशम्भुना ।। २६ ।। <br>
अस्य भास्करनामाद्रिः पूर्वस्यां दिशि दृश्यते ।। <br>
यत्र स्थितः सदा वज्री सेवते शोणपर्वतम् ।।२७।। <br>
प्रतीच्यां दिशि दंडाद्रिरिति कश्चिन्महीधरः ।। <br>
प्राचेतसस्तदगगः सेवतेऽरुणपर्वतम् ।। २८ ।। <br>
दक्षिणस्यां च शोणाद्रेरद्रिरस्त्यमराचलः ।। <br>
कालः शोणाद्रिसेवार्थमध्यास्ते तदधित्यकाम् ।।२९।। <br>
उत्तरेऽस्मिन्हरिद्भागे सिद्धाध्यासितकन्दरः ।। <br>
विराजते त्रिशूलाद्रिः श्रीदेन परिपालितः ।। 1.3.2.4.३० ।। <br>
तत्पर्यंतप्रभूतानामन्येषामपि भूभृताम् ।। <br>
तटकेष्वपरे चैव दिक्पालाः पर्युपासते ।। ३१ ।। <br>
धारिता येन सततं सर्वेपि धरणीरुहाः ।। <br>
आराधनादप्यधिकमधिगच्छंति वैभवम् ।। ३२ ।। <br>
यस्मिन्गिरीशे संदृष्टे मेनातुहिनभूभृतोः ।। <br>
समानसंबंधतया प्रमोदो वर्द्धतेतराम् ।। ३३ ।। <br>
तरुपल्लवलक्षेण लक्ष्यमाणजटाधरः ।। <br>
स्थावरोयं स्वयं शम्भुरिहेश इव जंगमः ।। ३४ ।। <br>
ज्योतिष्मत्तोयशृंगस्य द्विपार्श्वस्थेन्दुभास्करः ।। <br>
व्यनक्ति स्वस्य लोकेभ्यस्तेजस्त्रितयनेत्रताम् ।। ३५ ।। <br>
वर्षासु शिखराधस्तादभिनीलबलाहकः ।। <br>
विराजते यः कण्ठेन कालकूटमिवोद्वहन् ।। ३६ ।। <br>
सहस्रपादः साहस्रशीर्षो यः पर्वतेश्वरः ।। <br>
उक्तो न केवलं श्रुत्या साक्षादप्युपलक्ष्यते ।। ३७ ।। <br>
शिरोलीनामरसरित्स्रोताः प्रागिति नाद्भुतम् ।। <br>
गिरीशोऽद्यापि यः शृंगलीनानेकसरिद्गणः ।। ३८ ।। <br>
आसादितापकटकः शारदैर्यः पयोधरैः ।। <br>
विडंबयति गोश्रेष्ठमारूढवृषपुंगवम् ।। ३९ ।। <br>
यत्र शृङ्गाग्रसंलग्रसंलग्ननीललोहितः ।। <br>
स्थाणुत्वं स्थावरत्वेन गहनत्वेन भीमताम् ।। 1.3.2.4.४० ।। <br>
सुदुर्गमत्वादुग्रत्वमपि धत्ते न नामतः ।। <br>
क्षुद्राः सरीसृपा यत्र कटकेषु कृतास्पदाः ।। ४१ ।। <br>
तक्षकानंतसर्पाद्यैः स्पर्धन्ते भुजगेश्वरैः ।। <br>
अष्टाभिर्योऽभितः कोणैराविभूर्तो विभूतिभिः ।। ४२ ।। <br>
सुस्पष्टं विशिनष्टीव स्वकीयामष्टमूर्तिताम् ।। <br>
येर्ण्याशक्तितरंगिण्यो इडापिंगलयोः स्वयम् ।। ४३ ।। <br>
शिवस्य शृङ्गतो मध्ये सुषुम्ना कमलापगा ।। <br>
ज्योतिःस्तंभस्वरूपस्य मूलाग्रे यस्य वीक्षतुम् ।। ४४ ।। <br>
कोलहंसाकृती नालं ब्रह्मविष्णू बभूवतुः ।। <br>
ताभ्यां च प्रार्थितः शम्भुस्तस्मिन्सांनिध्यवानभूत् ।। ४५ ।। <br>
अरुणाचलनाथाख्यं प्रपन्नः प्रमदैः समम् ।। <br>
गौतमस्तत्र योगींद्रः सहस्रं परिवत्सरान् ।। ४६ ।। <br>
तप्त्वा तपांसि तीव्राणि साक्षाच्चक्रे सदाशिवम् ।। <br>
प्रालेयशैलकन्यापि तत्र कृत्वा तपः पुरा ।। ४७ ।। <br>
अलब्ध वामदेहार्द्धं मन्मथारेः प्रसेदुषः ।। <br>
गौर्या प्रतिष्ठितं तत्र प्रवालाद्रीश्वराभिधम् ।। ४८ ।। <br>
लिंगं भोगप्रदं पुंसां कैवल्याय प्रकल्पते ।। <br>
तत्र गौरीनिदेशेन दुर्गा महिषमर्दिनी ।। ४९ ।। <br>
साक्षाद्भूय सतां दत्ते मन्त्रसिद्धिमविघ्नतः ।। <br>
खड्गतीर्थमिति ख्यातं तत्र गौर्याश्रमे नवम् ।। 1.3.2.4.५० ।। <br>
सकृन्निमज्जनान्नॄणां पंचपातकनाशनम् ।। <br>
दुर्गया चार्चितं लिंगं पापनाशननामकम् ।। ५१ ।। <br>
सकृत्प्रणाममात्रेण सर्वपापप्रणाशनम् ।। <br>
तत्र वज्रांगदो राजा वित्तसारो व्यतिक्रमात् ।। ५२ ।। पुनस्तद्भक्तिमाहात्म्याच्छिवसायुज्यमाप्तवान् ।। <br>
तस्य प्रदक्षिणेनैव कांतिशालिकलाधरौ ।। ५३ ।। <br>
विद्याधरेश्वरौ मुक्तौ दुर्वासःशापबन्धनात् ।। <br>
नास्ति शोणाद्रितः क्षेत्रं नास्ति पंचाक्षरान्मनुः ।। ५४ ।। <br>
नास्ति माहेश्वराद्धर्मो नास्ति देवो महेश्वरात् ।। <br>
नास्ति ज्ञानं शिवज्ञानान्नास्ति श्रीरुद्रतः श्रुतिः ।।५५ ।। <br>
नास्ति शैवाग्रणीर्विष्णोर्नास्ति रक्षा विभूतितः ।। <br>
नास्ति भक्तेः सदाचारो नास्ति रक्षाकराद्गुरुः ।। ५६ ।। <br>
नास्ति रुद्राक्षतो भूषा नास्ति शास्त्रं शिवागमात् ।। <br>
नास्ति बिल्वदलात्पत्रं नास्ति पुष्पं सुवर्णकात्।।५७।। <br>
नास्ति वैराग्यतः सौख्यं नास्ति मुक्तेः परं पदम् ।। <br>
नारुणाद्रेः समो मेरुर्न कैलासो न मंदरः ।। ५८ ।। <br>
ते निवासा गिरिव्याप्ताः सोऽयं तु गिरिशः स्वयम् ।। ५९ ।। <br>
इति वदति शिलादनंदने मुदितमनाः स मृकण्डुनंदनः ।। <br>
पुनरपि बहुशः प्रणम्य तं चकितमना भवतो व्यजिज्ञपत् ।। ।। 1.3.2.4.६० ।। <br>
किं किं नृणां कर्म भवाय जायते कथं नु तत्तन्नरकाय श्रूयते ।। <br>
तेषां च तेषां च कथं प्रतिक्रिया कथं नु तत्तन्मम कथ्यतामिति ।। ६१ ।।<br>
&nbsp;इति श्रीस्कांदे महापुराण एकाशीतिसाहस्र्यां संहितायां प्रथमे माहेश्वरखण्डेऽरुणाचलमाहात्म्य उतरार्धेऽरुणाचलस्थानमाहात्म्यवर्णनंनाम चतुर्थोऽध्यायः ।। ४ ।। ।। छ ।। <br>
</span>
