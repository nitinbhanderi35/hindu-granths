<span style="font-size: 14pt; line-height: 200%">।। नंदिकेश्वर उवाच ।। ।। <br>
गार्हस्थ्यं बिभ्रती भर्तुरेकाम्रतलवासिनः ।। <br>
पक्वान्नपानैस्सा तत्र पर्य्यतर्पयत प्रजाः ।। १ ।।<br>
जातु संध्यानुसंधानमुकुलीकृतलोचनम् ।। <br>
बद्धांजलिपुटं देवमद्राक्षीदद्रिनंदिनी ।। २ ।। <br>
ध्यायते नूनमधुना कापि सौभाग्यशालिनी ।। <br>
क्रियते यन्मयि प्रेम तन्मन्ये वचनं महत् ।। ३ ।। <br>
कथं विज्ञायते पुंसां कुटिला मानसी स्थितिः ।। <br>
मिथ्योपचाराद्दक्षेण वंचितास्म्यमुना भृशम् ।। ४ ।। <br>
मयि दाक्षिण्यमेवास्य मन्ये मनसि चेद्रहः ।। <br>
जनः सौभाग्यवान्यस्माद्भवति स्नेहभाजनम् ।। ५ ।। <br>
अद्यप्रभृति ते दासस्तपोभिः क्रीत इत्यपि ।। <br>
मुग्धेंदुशेखरेणास्मि विप्रलब्धा स्मरारिणा ।। ६ ।। <br>
असमानानुरागेषु नारीणां मूढचेतसाम् ।। <br>
सौभाग्यगर्वो लोकेषु परिहासाय केवलम् ।। ७ ।। <br>
इति प्रणयरोषेण देव्याः कलुषचेतसः ।। <br>
हव्यवाहातपालीढमिवाननमलक्ष्यत ।। ८ ।। <br>
वाष्पवारिप्लवे तस्या आताम्रे च विलोचने ।। <br>
नीलोत्पले जलापूर्णे इव भूम्ना विरेजतुः ।। ९ ।। <br>
यत्तस्याधीनतिलकं भ्रुवोर्युगमभज्यत ।। <br>
द्वेधाकृतमिवादर्शि मन्मथस्य शरासनम्।। 1.3.2.18.१० ।। <br>
अंतर्मन्युभरेणास्याः कंपते स्माधरच्छदः ।। <br>
मुहुः प्रवालस्थायीव रक्ताशोकस्य पल्लवः ।।११।। <br>
अतीव रज्यमाने तत्पार्वत्या गंडमंडलम् ।। <br>
शाणावघर्षमाणिक्यदर्पणप्रतिमं बभौ ।। १२ ।। <br>
अंतर्वेपधुतौ तस्याश्चकंपाते पयोधरौ ।। <br>
पद्मकोशाविवांतःस्थ चंचरीकप्रचालितौ ।। १३ ।। <br>
अचिंतयच्च संभूय सौभाग्याभावतो ननु ।। <br>
ममायमन्यस्त्रीचिंतां कुरुते चंद्रभूषणः ।। १४ ।। <br>
तदैषा क्वापि यास्यामि किमत्रास्त्येकया मम ।। <br>
तपस्यते च सौभाग्यमर्जनीयं मयाधुना ।। १५ ।। <br>
निमीलिताक्षिण्येवास्य गंतव्यं निभृतं मया ।। <br>
न चेन्मां वारयत्येष कंठादुपरि भाषितैः ।। १६ ।। <br>
वत्सौ तु वर्धयत्येव गंगेयमतिवत्सला ।। <br>
देवस्तु न स्मरत्येव मामन्यस्त्रीपरायणः ।। १७ ।। <br>
इति निश्चित्य देवस्य पार्श्वादाशु निवृत्त्य सा ।। <br>
अनिर्दिश्य दिशं कांचिद्यातुं व्यग्रा प्रचक्रमे ।। १८ ।। <br>
चलावती माल्यवती मालिनी विजया जया ।। <br>
वारिता अपि संरंभात्स्वामिनीमन्वयुः स्वयम् ।। १९ ।। <br>
तत्र सापि गिरीन्पुण्यान्वनानि नगराणि च ।। <br>
सरांसि सरितश्चैषा विचचार समंततः ।। 1.3.2.18.२० ।। <br>
भ्रमंती सह्यपादेषु द्राविडाख्ये सुनीवृति ।। <br>
तीर्त्वा शक्त्यापगां देवी विजयां समभाषत ।। २१ ।। <br>
दृश्योऽयं नातिदूरेण पुरस्तात्सकलारुणः ।। <br>
शृंगैस्संलक्ष्यतेऽष्टाभिर्नूनं माहात्म्यवान्गिरिः ।। २२ ।। <br>
उपत्यकासु चैतस्य दृश्यंते तापसाश्रमाः ।। <br>
अतीव पावनाः शांताः पुण्यारण्यमनोहराः ।। २३ ।। <br>
गत्वा निरूपयामस्तानिमान्पुण्याश्रमान्वयम् ।। <br>
प्रसीदतितरां चेत एषां संदर्शनेन मे ।। २४ ।। <br>
एवमाह्रादयत्यालि क्रमेण गिरिनंदिनी ।। <br>
तस्याद्रेर्जग्मुषी पार्श्वमपश्यत्कंचिदाश्रमम् ।। २५ ।। <br>
लूतास्तंतून्नयंत्यत्र कुम्भीराः शैवलान्यपि ।। <br>
शिशून्पुष्णंति नीवारैः सफरान्भूरिमायवः ।। २६ ।। <br>
हरंत्यवकरान्वालैश्चमराः स्फीतरोमभिः ।। <br>
समीकुर्वंति चोद्भूतैर्विषाणैर्यत्र सैरिभाः ।। २७ ।। <br>
वानराः फलपुष्पाणि मधुपत्राणि भल्लुकाः ।। <br>
क्रोडाः स्नानीयमृत्स्नां च यत्रर्षिभ्यो नयंत्यहो ।। २८ ।। <br>
काकोलूकैः शुकश्येनैर्मृगव्याघ्रैर्हरिद्विपैः ।। <br>
कलापिसर्पैर्यत्रासुमार्जारैः सौहृदं श्रितम् ।। २९ ।। <br>
हूयमानपुराडाशद्रव्यसौरभ्यहारिणी ।। <br>
यत्र द्रुमांतरालेभ्यो धूम्या निर्याति पावनी ।। 1.3.2.18.३० ।। <br>
पठंति शतरुद्रीयं यत्र वायसवैरिणः ।। <br>
गृणंति काकाः स्तोत्राणि साम गायंति सारिकाः ।। ३१ ।। <br>
शाकशालिषु शार्दूलाश्चरंति च तथैव गाः ।। <br>
सिंचंति पुष्करांभोभिः कुंभिनी यत्र पादपान् ।। ।। ३२ ।। <br>
क्वचिच्च शोभने देशे पुण्ये पुण्यमनोहरे ।। <br>
ददर्श सा तपस्यन्तं यं कंचिद्दृषिसत्तमम् ।। ३३ ।। <br>
अधस्तात्सप्तपर्णस्य चित्रव्याघ्रत्वगासने ।। <br>
बद्धवीरासनं सम्यक्पावने कुशविष्टरे ।। ३४ ।। <br>
शालिशूकारुणाभाभिर्जटाभिर्भस्मपांडुरम् ।। <br>
अचंचलाभिर्विद्युद्भिरिव शारदवारिदम् ।। ३५ ।। <br>
नासाग्रनिश्चलदृशं समप्रस्फुरिताधरम् ।। <br>
आवर्त्तयन्तं रुद्राक्षमालिकामग्रपाणिना ।। ३६ ।। <br>
प्रत्यग्रनिर्णेजनतो ह्यंत्यश्यानदशांचले ।। <br>
वसानं वल्कलयुगे संध्याभ्रे भूभृतां यथा ।। ३७ ।। <br>
षड्वर्गहिंस्रबंधाय स्थापितां वागुरामिव ।। <br>
उपवीतत्रयीमारादुरोगर्तस्य बिभ्रतम् ।। <br>
कृतोचितोपचारा सा तमप्राक्षीत्तपोधनम् ।। ३८ ।। <br>
।। पार्वत्युवाच ।। ।। <br>
कस्त्वं कोऽयं गिरिवरो यत्र त्वं कुरुषे तपः ।। ३९ ।। <br>
स चाहारुणशैलोऽयं पुण्यक्षेत्रेषु पूजितः।। <br>
गौतमोऽहं मुनिर्मुक्त्यै तपसाराधये शिवम् ।। 1.3.2.18.४० ।। <br>
इत्युक्त्वा विजयादीनां मुखेनैनामुमां विदन् ।। <br>
प्रणम्य भक्त्या बहुशो नीतवानुटजं निजम् ।। ४१ ।। <br>
कन्दमूलफलाद्यैश्च कृतातिथ्यामिमां मुनिः ।। <br>
जगन्मंगलमूलाय तपसे चान्वमन्यत ।। ४२ ।। <br>
ज्योतिःस्तम्भस्य संभूतिमारभ्यानुक्रमेण सः ।। <br>
जगाद चास्यै शोणाद्रेर्महिमानमशेषतः ।। ४३ ।। <br>
शोणाद्रेः पूर्वदिग्भागे स्थलीश्वरमिति स्थलम् ।। <br>
यत्र संनिहितः शंभुर्ज्योतिर्लिंगात्मतां गतः ।। ४४ ।। <br>
वैकुण्ठपरमेष्ठ्यादि गीर्वाण निबिडीकृते ।। <br>
न तत्र मे तपः कर्तुमव्याक्षेपेण शक्यते ।। ४५ ।। <br>
अयं शोणगिरेः पादः प्रवालाचलनामवान्।। <br>
पुण्यारण्योपरुद्धत्वाद्रहस्यत्वं विगाहते ।। ४६ ।। <br>
तत एवाहमत्रैव प्रतिष्ठाप्य त्रिलोचनम् ।। <br>
आराधये यथाशक्ति तपोभिः कल्पितात्मभिः ।। ४७ ।। <br>
ममाश्रमसमीपेऽस्मिन्पुण्यक्षेत्रमिदं महत् ।। <br>
क्रियतामाश्रमो देव्या कर्त्तव्यं हि तपश्चिरम् ।। ४८ ।। <br>
मुनेरेवमनुज्ञानात्कृताश्रमपरिग्रहा ।। <br>
उदयुंक्त तपः कर्त्तुं सुमहत्पर्वतात्मजा ।। ४९ ।। <br>
आश्रमं रक्षितुं सत्यवतीं काननवासिनीम् ।। <br>
शुभगां धुंधुमारिं च प्रागाद्याशास्वतिष्ठिपत् ।। 1.3.2.18.५० ।। <br>
तपोवनस्य सर्वस्य रक्षार्थं सा समादिशत् ।। <br>
दुर्गामनर्गलस्फूर्तिमाज्ञानिर्वाहणक्षमाम् ।। ।। ५१ ।। <br>
अनंतरं सा धम्मिल्लं मंदारप्रसवोचितम् ।। <br>
जटाभरत्वं तपसे गमयामास पार्वती ।। ५२ ।। <br>
हंसचिह्नदशं हित्वा दुकूलं मिहकालघु ।। <br>
परुषं सुकुमारांगी परिधत्तेस्म वल्कलम् ।। ५३ ।। <br>
अपि प्रसूनावचयनिस्सहांगुलिपल्लवा ।। <br>
अलावीदतितीक्ष्णाग्राण्यविकारं कुशानि सा ।। ५४ ।। <br>
वज्रसूचिनिर्भरांगैरवच्छिन्नानि कंटकैः ।। <br>
शिरीषमृद्वी शांडिल्यपल्लवान्युच्चिकाय या ।। ५५ ।। <br>
पावन्यां कमलानद्यां प्रातर्विहितमज्जना ।। <br>
अर्चयामास रक्ताब्जैर्यथाविधि विभाकरम् ।। ५६ ।। <br>
दर्भाक्षततिलोन्मिश्रैर्गौरी श्रीनदिवारिभिः ।। <br>
देवी निर्वर्तयामास देवर्षिपितृतर्पणम् ।। ५७ ।। <br>
वालुकामंडले सूर्यमावाह्याभ्यर्च्य पंकजैः ।। <br>
कृतप्रदक्षिणा गौरी प्रणनाम सहस्रशः ।। ५८ ।। <br>
स्वयमेव प्रतिष्ठाप्य लिंगं किमपि शंकरम् ।। <br>
आगमोक्तेन विधिना पूजयामास पार्वती ।। ५९ ।। <br>
आसनेन च मूर्त्या च मूलेनांगैश्च सा रविम् ।। <br>
दंडिपिंगलमुख्यांश्च शक्तीर्दीप्तादिका अपि ।। 1.3.2.18.६० ।। <br>
तत्तद्दिक्षु च सोमादीन्ग्रहान्धेन्वादिमुद्रया ।। <br>
तेजश्चंडे चार्चयित्वा निर्माल्यं च न्यवेदयत् ।। ६१ ।। <br>
अर्घेणातीव शुद्धेन संप्रोक्ष्य च समंततः ।। <br>
द्वारवास्तु समभ्यर्च्य न्यासानपि चकार सा ।। ६२ ।। <br>
भूतशुद्धिं विधायान्वगंतर्यागं चकार सा ।। <br>
हृदि पद्मासने चार्च्य ज्ञानधर्मादिकान्क्रमात् ।। ।। ६३ ।। <br>
शक्तीर्दलेषु वामादीर्दलाग्रे सूर्यवेधसौ ।। <br>
केसराग्रे सोमविष्णू कर्णिकाग्रेऽग्निधूर्जटी ।। ६४ ।। <br>
तदूर्ध्वे शक्तिचक्रं च विन्यस्तब्रह्मपंचका ।। <br>
अंगैर्दत्त्वा च पाद्यादीनुपचर्याभिषिच्य सा ।। ६५ ।। <br>
प्रादाच्चंदनपुष्पादि धूपदीपप्रदायिनी ।। <br>
भूयोपि पंचब्रह्माणि षडंगान्यप्यपूजयत् ।। ६६ ।। <br>
तत्तद्दिक्षु च शक्रादीन्वज्रादींश्च विधानतः ।। <br>
कृत्वा सर्वोपचारांश्च वितताराष्टपुष्पिकाम् ।। ६७ ।। <br>
पंचवक्त्राणि चाभ्यर्च्य कृतचंडेश्वरार्चना ।। <br>
प्रदक्षिणा प्रणामाद्यैर्नित्यं शिवमपूजयत् ।। ६८ ।। <br>
शिवागमोक्तविधिना द्रव्यैः सौभाग्यदायिभिः ।। <br>
सा जुहाव च पूजांते प्रणीते जातवेदसि ।। ६९ ।। <br>
परिकल्पितोपचारा च कंदमूलफलादिकैः ।। <br>
स्वयं कृतोपचारेयमतिथीनभ्यपूजयत् ।। 1.3.2.18.७० ।। <br>
अंगुष्ठाग्रेण तिष्ठंती ग्रीष्ये पंचाग्निमध्यतः ।। <br>
ह्रदे च शिशिरे चंद्रपीयूषाप्यायिताऽभवत् ।। ७१ ।। <br>
वर्षरात्रीषु धाराभिः सह वारिधरा पुनः ।। <br>
सौदामिनीव ददृशे तमसि स्तिमिता कृतिः ।। ७२ ।। <br>
पाणिपादेन पद्मानि मुखेन च कलानिधिम् ।। <br>
प्रदर्शयत्यनायासान्निन्ये सा हैमनीर्निशाः ।। ७३ ।। <br>
नीवारबीजदानेन सा मृगानप्यपोषयत् ।। <br>
अज्ञातहिंसाभिभवानाश्रमोपांतवर्तिनः ।। ७४ ।। <br>
कृतालवालसलिलैः सुवालाकलशाहृतैः ।। <br>
वात्सल्याद्वर्द्धयामास पूर्णानाश्रमपादपान्।। ७५ ।। <br>
प्रदक्षिणां कृतवती शोणशैलं गिरींद्रजा ।। <br>
सा मनोरथसंसिद्ध्यै नित्यं सह सखीजनैः ।। ७६ ।। <br>
पंचाक्षरी जजापैषा शिवस्तोत्राण्युदैरयत्।। <br>
दध्यौ च देवं मनसा शोणपर्वतरूपिणम् ।। ७७ ।। <br>
अनुदिनमरुणाचलेश्वरं सा प्रणतवती विहितप्रदक्षिणाद्यैः ।। <br>
शिवनिगमविधानवेदिनी सा व्यरचयदद्रिसुता चिरं तपस्याम् ।। ७८ ।। <br>
इति श्रीस्कांदे महापुराण एकाशीतिसाहस्र्यां सहितायां प्रथमे माहेश्वरखण्डेऽरुणाचलमाहात्म्य उत्तरार्धे पार्वतीकृतारुणाचलेश्वरपरिचरणवर्णनंनामाऽष्टादशोऽध्यायः ।। १८ ।। ।। छ ।। <br>
<br>
<br>
</span>
