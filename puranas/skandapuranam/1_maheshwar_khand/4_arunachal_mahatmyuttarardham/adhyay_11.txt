<span style="font-size: 14pt; line-height: 200%">॥ नंदिकेश्वर उवाच ॥ ॥ <br>
अथ हंसाकृतिं व्योमपदवीलंघनक्षमाम् ॥ <br>
भेजे विरंचिस्तस्याग्रं द्रक्ष्यामीति कृतोद्यमः ॥ १ ॥ <br>
जग्राह विष्णुर्वाराहं विग्रहं दृढविग्रहः ॥ <br>
विश्वंभराविनिर्भेद क्रीडासुलभवैभवम् ॥ २ ॥ <br>
मूलं तस्य परिज्ञाय प्रत्यावर्तितुमुत्सुकः ॥<br>
कृत्रिमस्तब्धरोमैष दंष्ट्राभ्यामभिनन्महीम्॥३॥ <br>
विदारयन्स पोत्रेण भूतधात्रीमवाङ्मुखः ॥ <br>
महावराहो ददृशे तेजस्तंभं नमन्निव ॥ <br>
क्रीडाक्रोडकठोरेण कंठघोषेण पूरयन् ॥ <br>
पातालं बहुलोत्साहः प्रवेष्टुमुपचक्रमे ॥५ ॥ <br>
विवेश यत्रयत्रासौ तत्रतत्र तथास्थितम् ॥ <br>
अवैक्षिष्टानलस्तंभं तमेव कुहनाकिटिः ॥६॥ <br>
विदारितान्महीरंधात्प्रत्यदृश्यंत भोगिनः ॥ <br>
प्ररोहा इव शेषाद्यास्तेजःस्तंभस्य केचन ॥७॥ <br>
प्रत्यदृश्यत हेमाद्रेर्मूल कन्द इव स्थितः ॥ <br>
आधारतां गतो दृष्टो ह्यच्युतेनादिकच्छपः ॥ ८ ॥ <br>
आराद्वसुन्धरागुल्फे धुरंधरतया स्थिताः ॥ <br>
दिक्सिंधुराश्च दृश्यंते मदमंथरबंधुराः ॥ ९ ॥ <br>
मधुद्विषा च स महान्मंडूकोऽपि विलोकितः ॥ <br>
अखंडमंडलं भूमेर्यस्य पृष्ठे प्रतिष्ठितम् ॥ 1.3.2.11.१० ॥ <br>
आधारशक्तिमपि तामभ्यपश्यदधोक्षजः ॥ <br>
यदनुग्रहतः शेषकूर्माद्या अपि धूर्वहाः ॥ ११ ॥ <br>
अतलं वितलं चैष सुतलं नितलं तथा ॥ <br>
तलातलं च प्रतलं महातलमिति क्रमात् ॥॥ १२ ॥ <br>
ददर्श सप्त पातालानपि वारिजलोचनः ॥ <br>
तत्रत्यान्विविधाकारान्सर्वानपि सविस्मयः ॥ १३ ॥ <br>
अत्यगाद्भोगवत्याख्यां पुरीं वैरोचनीमपि ॥ <br>
जगाहेन्यांश्च दैत्यानामावासानतिगह्वरान् ॥ १४ ॥ <br>
इदं दृष्टमिदं दृष्टमित्युपारूढकौतुकः ॥ <br>
मूलं मुग्धाशयस्तस्य विचिनोति स्म माधवः ॥ १५ ॥ <br>
अधस्तादपि गाढेन पयोधेस्तेन पोत्रिणा ॥ <br>
तथैव तेजःस्तंभः स निर्विकारमवैक्ष्यत॥१६॥ <br>
दलिता केवलं पृष्वी पाथोराशिर्विलोलितः॥ <br>
नैवालोक्यत तन्मूलं कोलरूपेन विष्णुना ॥ १७ ॥ <br>
इत्थं वर्षसहस्राणि भ्रांत्या संभ्रांतमानसः ॥ <br>
नालं बभूव तन्मूलं लीलाक्रोडो विलोकितुम् ॥ ॥ १८ ॥ <br>
अवरुग्णखुरः क्षुण्णदंष्ट्रो विध्वस्तविग्रहः ॥ <br>
भग्नपोत्रः स भूदारो जगाहे बहलं श्रमम् ॥ १९ ॥ <br>
श्रांत्या निश्वसतस्तस्य तादृग्दर्पो विशृंखलः ॥ <br>
ननाश तत्क्षणात्साकं तन्मूलावेक्षणेच्छया ॥ 1.3.2.11.२० ॥ <br>
अनिर्व्यूढप्रतिज्ञोऽपि प्रत्यावर्तितुमुत्सकः ॥ <br>
न चक्षमे सरोजाक्षश्चलितुं च पदात्पदम् ॥ २१ ॥ <br>
श्रमांधचक्षुषस्तस्य पातालांतरवर्त्तिनः ॥ <br>
तत्तेज एव पंथानं पुनरप्युदभावयत् ॥ २२ ॥ <br>
कथंकथंचिदुत्तीर्णो ऽप्यकूपारादपारतः ॥ <br>
स्वेदांभःसागरस्रावे मग्नोऽभूच्छद्मशूकरः ॥ २३ ॥ <br>
रज्ज्वेव तेजःस्तंभस्य प्रभया सानुबद्धया ॥ <br>
लब्ध्वाचलं वनं कष्टं न्यवर्त्तिष्ट जनार्दनः ॥ २४ ॥ <br>
नावैक्षि यन्मया मूलममुष्य महसां निधेः ॥ <br>
ततः स्रष्ट्रापि नो दृष्टः शिरोभागः कथंचन ॥ २५ ॥ <br>
अमुष्य महसां राशेः प्रागभूद्यत्र संभवः ॥ <br>
ततो निवृत्त्य यास्यामि शरणं शिवमीश्वरम् ॥२६॥ <br>
स हि विश्वाधिको देवश्चिरं मोहांधचक्षुषा ॥ <br>
यद्विस्मृतो मया तस्माद्दुर्विपाकोऽजनीदृशः ॥ २७ ॥ <br>
एवं विनिर्धार्य विमुक्तदर्पो निवृत्तवानाशु सरोरुहाक्षः ॥ <br>
तमेव देशं प्रबभूव यत्र स्तंभः स तेजोमयतां दधानः ॥ २८ ॥ ॥ <br>
इति श्रीस्कांदे महापुराण एकाशीतिसाहस्र्यां संहितायां प्रथमे माहेश्वरखण्डेऽरुणाचलमाहात्म्य उत्तरार्धे विष्णुना लिंगाधोभागशोधनवर्णनंनामैकादशोऽध्यायः ॥॥ ११ ॥ ॥ छ ॥ <br>
<br>
<br>
</span>
