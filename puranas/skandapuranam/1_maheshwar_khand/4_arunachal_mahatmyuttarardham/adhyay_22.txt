<span style="font-size: 14pt; line-height: 200%">।। मार्कंडेय उवाच ।। ।। <br>
स्वामिन्नित्यशिवानन्द भगवन्नंदिकेश्वर ।। <br>
आह्लादितोऽस्मि शोणेशमाहात्म्यसुधया त्वया ।। १ ।। <br>
कथं वज्रांगदः पांड्यराजः शोणव्यतिक्रमम् ।। <br>
चक्रे कथं तद्भक्त्यैव प्राप्तवान्संपदं पुनः ।। २ ।। <br>
कथं विद्याधराधीशौ कांतिशालिकलाधरौ ।। <br>
दुर्वासःशापनिर्विद्धाववितौ शोणशंभुना ।। ३ ।। <br>
।। नंदिकेश्वर उवाच ।। ।। <br>
दीर्घायुष्यत्वसाफल्यं लब्धवांस्त्वं मृकण्डुज ।। <br>
यदियं स्थेयसी भक्तिर्भवतो भूतनायके ।। ४ ।। <br>
वक्ष्ये वज्रांगदोदंतं वृत्तं विद्याभृतोरपि ।। <br>
यतोऽभून्महितो लोके शोणाद्रीश्वरवैभवः ।। ५ ।। <br>
आसीद्वज्रांगदोनाम पुरा पांड्येषु पार्थिवः ।। <br>
आस्ते यस्य भुजस्तम्भे वसुधा सालभंजिका ।। ६ ।। <br>
धार्मिको न्यायविज्ज्ञाता गंभीरो दक्षिणम् क्षमः ।। <br>
शांतो विनयवान्धीमानेकदारव्रतः कृती ।। ७ ।। <br>
शिवपूजार्चनरतः श्रीमाञ्छीलवतां वरः ।। <br>
पृथ्वीमासेतुकेदाराच्छशास जितशात्रवः ।। ८ ।। <br>
कदाचिन्मृगयाव्याजात्स चरन्सुतुरंगमः ।। <br>
अरुणाचलपर्यंतं कांतारं समगाहत ।। ९ ।। <br>
स तत्र बहलामोदं कंचित्कस्तूरिकामृगम् ।। <br>
दृष्ट्वा तमन्वक्तुरगं प्रावर्तयत कौतुकात् ।। 1.3.2.22.१० ।<br>
स मृगोऽनुद्रुतस्तेन अभितः शोणपर्वतम् ।। <br>
प्रादक्षिण्यात्परीयाय पपात च मनोजवः ।। ११ ।। <br>
ततः स भग्नसारोपि राजा जातश्रमश्चरन् ।। <br>
पपात वाहाद्विच्छायः क्षीणपुण्य इव द्युतः ।। १२ ।। <br>
अज्ञातकारणेनैवं मातंगेनेव पीडितः ।। <br>
नाज्ञासीत्क्षणमात्मानं राजा ग्रहगृहीतवत् ।। १३ ।। <br>
अचिंतयच्च कोयं मे निर्हेतुः सत्त्वविप्लवः ।। <br>
क्व गतः स ह्यकस्मान्मे उपवाह्यस्तुरंगमः ।। १४ ।। <br>
इति चिंताकुले तस्मिंस्तज्ज्ञानेप्यपटीयसि ।। <br>
तडित्तटजटालेव सहसा द्यौरदृश्यत ।। १५ ।। <br>
निरीक्षमाण एवास्मिन्हित्वा तिर्यक्कलेवरम् ।। <br>
तूर्णं तुरंगसारंगौ खेचरत्वमुपागतौ ।। १६ ।। <br>
किरीटिनौ कुण्डलिनौ हारकेयूरधारिणौ ।। <br>
क्षौमांतरीयोत्तरीयौ स्रग्विणौ च विरेजतुः ।। १७ ।। <br>
अवोचतां च नृपतिमाश्चर्याकृष्टमानसम् ।। <br>
हरंताविव दन्तांशुजालैस्त्वस्यार्त्तिजं तमः ।। १८ ।। <br>
राजन्नलं विषादेन शोणाद्रीशप्रभावतः ।। <br>
एतां जानीहि संजातां नवां नौ चेदृशी दशाम्।। १९ ।। <br>
तदोवाच तयोः किंचिदाश्वस्तइव पार्थिवः ।। <br>
कृतांजलिरभाषिष्ट तावुभौ विनयान्वितः ।।1.3.2.22.२०।। <br>
कौ युवां निर्मितो याभ्यामभिषंगो ममेदृशः ।। <br>
भद्रौ भणतमार्त्तानां त्राणं हि महतां गुणः ।। २१ ।। <br>
इति तेन कृते प्रश्ने तमुवाच कलाधरः ।। <br>
राजानं जनिताश्चर्यं निर्दिष्टः कांतिशालिना ।। २२ ।। <br>
अवेहि राजन्नावां हि पुराविद्याधरेश्वरौ ।। <br>
परस्परातिसौहार्दौ वसंतमदनाविव ।। २३ ।। <br>
एकदा तु सुवर्णाद्रेः पार्श्वे दुर्वाससो मुनेः ।। <br>
तपोवनमगच्छाव मनसोऽपि दुरासदम् ।।२४।। <br>
क्रोशेद्धां तपसस्तस्य शिवाराधनसाधनीम् ।। <br>
पुष्पोज्ज्वलामपश्याव पुण्यामारामवाटिकाम् ।।२५।। <br>
विनीतावप्यसंजातौ तत्त्वोचितसुधीगणौ ।। <br>
प्राविशाव तदुद्यानं प्रसूनावचयोत्सुकौ ।। २६ ।। <br>
स्थलस्य तस्य सौहार्दात्कांतिशाल्यतिगर्वितः ।। <br>
संचचार मुहुः पादन्यासैराघट्टयन्महीम् ।। २७ ।। <br>
अहं तु तत्र पुष्पाणां गंधातिशयमोहितः ।। <br>
विकस्वरेषु पुष्पेषु न्यस्तहस्तो दुराशयः ।। २८ ।। <br>
ततः शांडिल्यमूलस्थो व्याघ्रचर्मासने स्थितः ।। <br>
दुर्वासास्तपसां राशिर्ज्वलन्निव हुताशनः ।।२९ ।। <br>
अमर्षोत्कर्षनीरंध्रस्पंदमानाधरच्छदः ।। <br>
कराल भृकुटीबंधसारालितविशालभूः ।। 1.3.2.22.३० ।। <br>
सरोषोऽभूत्तेजसाढ्यो घर्मदंतुरविग्रहः ।। <br>
दहन्निव दृशा पश्यन्नभर्त्सयत नौ मुनिः ।। ३१ ।। <br>
आः पापौ प्रच्युताचारौ कौ युवामतिगर्वितौ ।। <br>
ज्वलतः कोपवह्नेर्मे शलभत्वमुपागतौ ।। ३२ ।।<br>
तपोवनमिदं मत्कं पावनं भूतभावनम् ।। <br>
पादैर्न स्पृशतः क्वापि सूर्याचंद्रमसावपि ।।३३।। <br>
पुरवैरिसपर्यायाः पर्यायकमिदं वनम् ।। <br>
न स्पंदतेऽत्र वातोपि न लिप्यंतेऽत्र षटपदाः ।। ३४ ।। <br>
तदेतत्पादसंचारैर्दूषयन्नेष पातकी।। <br>
हयो भवतु भूलोके परवाह्यत्वपीडितः ।। ३५ ।। <br>
अपरोप्ययमत्युग्रे पतत्वचलकंदरे। <br>
प्रसूनगंधलोभाद्यो गंधसारंगतां गतः ।।३६।।<br>
इति तेनोग्ररोषेण शापवज्रे निपातिते ।। <br>
तत्क्षणाद्विगलद्गर्वावावां तं शरणं गतौ ।। ३७ ।। <br>
अभिधाय च तं देवमाहितांघ्रिपरिग्रहैः ।। <br>
अमोघ एष त्वच्छापस्तदस्यांतो निवेद्यताम् ।। ३८ ।। <br>
अथातिदीनमनसावावामालोक्य पार्थिव ।। <br>
सानुग्रहोऽभून्मुनिराट् कारुण्यादतिशीतलः ।। ३९ ।। <br>
अभाषत च मैवं भो भवतोः क्वापि दुर्धियोः ।। <br>
शापस्य भविता शांतिररुणाद्रेः प्रदक्षिणात् ।। 1.3.2.22.४० ।। <br>
पुरा खलु पुरारातिरध्यतिष्ठच्छुभां सभाम् ।। <br>
पर्युपास्यत दिक्पालैरिंद्रोपेंद्रयमादिभिः ।। ४१ ।। <br>
तदा च देवदेवाय नंदनारण्यदेवता ।। <br>
उपायनीकृतवती फलं किमपि पाटलम् ।। ४२ ।। <br>
बाल्यात्कुतूहलाक्रान्तौ गजाननषडाननौ ।। <br>
पितरं तदयाचेतां लोभनीयतरं फलम् ।। ४३ ।। <br>
अथ ताववदद्देवस्तनयौ फलतर्षितौ ।। <br>
गोपयित्वा फलं पाणिसंपुटेन कुमारकौ ।। ४४ ।।<br>
इमां समस्तां पृथिवीं लोकालोकेन वेष्टिताम् ।। <br>
यो वां प्रदक्षिणीकर्तुमीष्टे तस्मै ददाम्यहम् ।। ४५ ।। <br>
इत्युक्ते पार्वतीशेन स्मयमानमुखेंदुना ।। <br>
स्कंदः प्रदक्षिणीकर्तुं मेदिनीमुपचक्रमे ।। ४६ ।। <br>
लंबोदरस्तु देवस्य शोणशैलाकृतेः पितुः ।। <br>
प्रदक्षिणं ततः कृत्वा पुरस्तादेव तत्क्षणात् ।। ४७ ।। <br>
तद्दृष्ट्वा तस्य चातुर्यं हेरंबाय त्रियंवकः ।। <br>
फलं वितीर्णवानस्मै प्रणयाघ्रातमस्तकः ।। ४८ ।। <br>
अद्यप्रभृति सर्वेषां फलानामधिनायकः ।। <br>
भवेत्यस्मै वरं दत्त्वा ह्येकदंताय शंकरः ।। ४९ ।। <br>
बभाषे च सभास्तारान्सर्वानपि सुरासुरान् ।। <br>
प्रसरद्दशनज्योत्स्नाकर्बुरीकृतमंदिरः ।।1.3.2.22.५० ।।<br>
स्थावरोयं ममाकारः शोणाद्रिर्योऽस्य भक्तितः ।।<br>
प्रदक्षिणां वितनुते स मे सारूप्यभाग्भवेत् ।। ५१ ।। <br>
गिरेः प्रदक्षिणेनास्य यस्य धत्तः पदे रुजम् ।। <br>
स सम्राट्सकलोत्कृष्टं लभते शाश्वतं पदम् ।। ५२ ।। <br>
इति शासनतः शंभोः शोणशैलप्रदक्षिणम् ।। <br>
विधाय सर्वगीर्वाणा लेभिरे स्वं स्वमीप्सितम् ।। ५३ ।। <br>
युवामपि मदोद्भूतमालिन्यौ शिक्षितौ मया ।। <br>
प्रदक्षिणेन शोणाद्रेः शापांतो वां भविष्यति ।। ५४ ।। <br>
तिरश्चोरपि वां सिध्येदरुणाद्रेः प्रदक्षिणा ।। <br>
वज्रांगदस्य पांड्यस्य नृपतेरनुबंधतः ।। ५५ ।। <br>
इत्यमर्षणमहर्षिमहाब्धेः शापहालहल शोषितगात्रौ ।। <br>
पातितौ बहुलपातकभारात्क्षिप्रमश्वमृगजातिषु जातौ ।। ५६ ।। <br>
इति श्रीस्कान्दे महापुराण एकाशीतिसाहस्र्यां संहितायां प्रथमे माहेश्वरखण्डेऽरुणाचलमाहात्म्य उत्तरार्धे ऽरुणाचलप्रदक्षिणामाहात्म्ये वज्रांगद वृत्तांतवर्णनं नाम द्वाविंशतितमोऽध्यायः ।। २२ ।। ।। ।।<br>
<br>
<br>
</span>
