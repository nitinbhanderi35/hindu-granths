<span style="font-size: 14pt; line-height: 200%">।।नंदिकेश्वर उवाच ।। ।। <br>
केतकीबर्हमप्येनं विहस्य पुनरब्रवीत् ।। <br>
।। केतक्युवाच ।। ।। <br>
अपि मूढ न किंचित्त्वं वेत्सि कस्त्वं कुतो न तत् ।। १ ।। <br>
ईदृश्यः परितो लग्ना यस्मिन्ब्रह्मांडकोटयः ।।<br>
तस्य प्रमाणमेतावदिति को वेदितुं क्षमः ।।२।।<br>
चतुर्युगायुतैर्यातं ततो निपततो मम।।<br>
इदानीमपि नाप्रोति तन्मध्यं किल भूतलम् ।।३।। <br>
इति ब्रुवाणमेनं च नमस्कृत्य सरोजभूः।। <br>
हित्वा निजमहंकारमभाषत कृतांजलिः।।४।। <br>
ब्रह्मोवाच।। <br>
महात्मन्सत्यमेवास्मि मूढोऽहं केतकच्छद।। <br>
ब्रह्मणा हि मया स्पर्द्धा विष्णुना सह निर्मिता।। ५।। <br>
द्वाभ्यामपीदमावाभ्यां विस्मृतं शिववैभवम्।। <br>
यन्नौ महानभूद्गर्वस्सर्गसंत्राणमात्रतः।। ६।। <br>
ह्रेपणी संकथा तावदास्तामद्याप्यहं यतः ।। <br>
स्पर्द्धया न विमुक्तोऽस्मि बद्धया गरुडध्वजे ।। ७ ।। <br>
सख्यं साप्तपदीनं हि कथ्यते तद्भवान्मयि ।। ८ ।। <br>
असंस्तुतधियं हित्वा कर्तुमर्हस्यनुग्रहम् ।। <br>
अहं विष्णुश्च मोहांधौ तेजःस्तंभस्य वीक्षणात् ।। ९ ।। <br>
हंसकोलाकृती दध्वो मिथः साम्यं व्यपोहितुम् ।। <br>
मूलं दिदृक्षुः स दशां कीदृशीं यातवानिति ।। 1.3.2.13.१० ।। <br>
न जाने मम चास्याग्रं दिदृक्षोरीदृक्षी दशा ।। <br>
गतमुड्डीयमानस्य मे सहस्रेण हायनेः ।। ।। ११ ।। <br>
जातश्रमोऽस्मि नितरां वियुज्य इव चासुभिः ।। <br>
दिष्ट्याद्य भद्र लब्धस्त्वं मयाऽऽलंबोवसीदताम्।। १२ ।। <br>
तन्मे कुरुष्व मित्रस्य सफलां याचनामिमाम् ।। <br>
सखाहं सहसंजल्पादस्मि दासोनुषंजनात् ।। १३ ।। <br>
तत्त्वया करणीयैवं प्रार्थनैषा कृतांजलिः ।। <br>
यदि पश्यति मूलं  स जितोऽहममुना तदा ।। १४ ।। <br>
यद्वा न पश्यति तदाप्यस्मि साम्यमुपेयिवान् ।। <br>
इदं द्वयमपि प्रायो ममातिह्रेपणं सखे ।। १५ ।। <br>
त्वयैव परिहार्यत्वमिदानीं समुपागतम् ।। <br>
अनृतामभिभाष त्वमुचितां च सुहृत्कृते ।। १६ ।। <br>
गिरमेकामिमामग्रे चक्रपाणेरुदीरय ।। <br>
एष हंसाकृतिर्ब्रह्मा तेजःस्तंभस्वरूपिणः ।। १७ ।। <br>
अत्युच्चं दृष्टवानग्रमत्र साक्ष्ये स्थितोऽस्म्यहम् ।। <br>
तेनापि तेजःस्तम्भत्वमेयुषा चन्द्रमौलिना ।। १८ ।। <br>
संभावितोयं सुतरां पित्रेव हि पितामहः ।। <br>
अतोऽयमेवाभ्यधिको भवतो विष्टरश्रवाः ।। १९ ।। <br>
इत्युक्त्वा मम साहाय्यं सुमहत्क्रियतां त्वया ।। 1.3.2.13.२० ।। ।। <br>
।। नंदिकेश्वर उवाच ।। ।। <br>
एवं भूयः प्रार्थितोऽयं विधात्रा दाक्षिण्यार्द्रः केतकीबर्हकोपि ।। <br>
तेजःस्तंभाभ्यर्णभाजे तथैव प्राहाशेषं विष्णवे ब्रह्मवाक्यम् ।। २१ ।। <br>
इति श्रीस्कांदे महापुराण एकाशीतिसाहस्र्यां संहितायां प्रथमे माहेश्वरखण्डेऽरुणाचलमाहात्म्य उत्तरार्धे ब्रह्मणाऽसत्यसाक्ष्यार्थं केतकच्छदप्राथनावर्णनंनाम त्रयोदशोऽध्यायः ।। १३ ।। ।। छ ।। <br>
<br>
<br>
</span>
