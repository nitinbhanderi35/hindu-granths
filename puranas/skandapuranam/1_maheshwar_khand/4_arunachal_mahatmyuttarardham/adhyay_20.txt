<span style="font-size: 14pt; line-height: 200%">।। मार्कंडेय उवाच ।। ।। <br>
अहो महिषदैत्यस्य दुराचारत्वमीदृशम् ।। <br>
अहो दुरितहारिण्या दुर्गायाश्च पराक्रमः ।। १ ।। <br>
एवं तया भद्रकाल्या निहते महिषासुरे ।। <br>
किं चकार गिरींद्रस्य नंदिनी तपसि स्थिता।। २ ।। <br>
।। नंदिकेश्वर उवाच ।। ।। <br>
अनंतरं सा हस्तेन दधती दैत्यमस्तकम् ।। <br>
ननाम गौरीमन्येन पाणिना खङ्गधारिणा ।। ३ ।। <br>
अथ हर्षेण नृत्यंतीं तामालोक्य दयार्द्रया ।। <br>
दृष्ट्या देवी जगादैनां दंतांशुद्योतितांबरा ।। ४ ।। <br>
त्वयातिदुष्करं कर्म निर्मितं विंध्यवासिनि ।। <br>
जातं तव प्रभावेन निष्प्रत्यूहं  च मे तपः ।। ५ ।। <br>
अथैतन्माहिषं शीर्षमपवित्र भयंकरम् ।। <br>
जगत्पवित्रचारित्रे त्यक्तुमर्हसि हस्ततः ।। ६ ।। <br>
इति गौर्योदिता दुर्गा जुगुप्साकुलमानसा ।। <br>
मूर्ध्नस्तस्य निपाताय व्यधुनोद्बहुशः करम् ।। ७ ।। <br>
तीर्थमुत्पाद्यतां देवि नवं पापविनाशनम् ।। <br>
तस्मिन्निमज्जनाद्दुर्गे प्रायश्चित्तं भविष्यति ।। ८ ।। <br>
इतीरिता गौतमेन दुर्गा दुरितशंकिनी ।। <br>
पाटयामास खङ्गेन शिलापट्टं पटीयसा ।। ९ ।। <br>
पातालावधि निर्भिन्नात्पाषाणतलतस्ततः ।। <br>
उदजृंभत्तरंगांभः सच्चित्तमिव निर्मलम् ।। 1.3.2.20.१० ।। <br>
ममज्ज सापि गंभीरे तस्मिन्नंभसि पावने ।। <br>
नमः शोणाद्रिनाथायेत्युक्त्वा मंत्रमनुत्तमम् ।। ११ ।। <br>
तावन्महिषकंठस्थं लिंगं तद्गलितं तले ।। <br>
तटे प्रतिष्ठितं जातं पापनाशनसंज्ञया ।। १२ ।। <br>
उन्ममज्ज ततो दुर्गा तीर्थांभोधूतकल्मषा ।। <br>
निपपाताथ तत्पाणेर्महिषासुरमस्तकम् ।। १३ ।। <br>
कृतप्रदक्षिणा नत्वा पापनाशनमीश्वरम् ।। <br>
पुरस्तादस्ति सा गौर्या गौतमेनाभिनंदिता।।१४।।<br>
एवं प्रत्यक्षनिरतपापां तां वीक्ष्य पार्वती।।<br>
जगाद दीर्घतपसं जगतीधरनंदिनी।।१५।।<br>
महिषासुरसंहारेंऽजसा स्वनुमतिः कृता ।। <br>
विंध्यवासिनीयमहो दुष्टमाहिषविग्रहम् ।। १६ ।। <br>
गृहीत्वा भक्षयामास तस्य लिंगमिदं शिवम् ।। <br>
प्रायश्चित्तं ततो ब्रूहि ममापि मुनिसत्तम ।।१७ ।। <br>
।। गौतम उवाच ।। ।। <br>
देवि सर्वजगत्सर्गस्थितिसंहारकारिणि ।। <br>
त्वद्ध्यानमेव जगतां सर्वपातकनाशनम् ।। ।। १८ ।। <br>
अथापि लौकिकं वृत्तमवलंब्य त्वयेरितम् ।। <br>
स्वकृतापि हि मर्यादा न महद्भिर्विलंघ्यते ।। १९ ।। <br>
अन्तःकरणकालुष्यक्षालिनी काचन क्रिया ।। <br>
कथ्यतेऽद्य मया मातरवधानं विधीयताम् ।। 1.3.2.20.२० ।। <br>
अरुणाद्रिरयं साक्षादनलाद्रिस्तिरोहितः ।। <br>
ज्वलतिज्योतिषा स्वेन कृत्तिकापूर्णिमा निशि ।। २१ ।। <br>
तत्सपर्यातपश्चर्या कार्या कात्यायनि त्वया ।। <br>
तज्ज्योतिर्दर्शनात्सर्वमभीष्टं तव सिध्यति ।। २२ ।। <br>
इत्युक्ता गौतमेनांबा तदाप्रभृति दारुणा ।। <br>
इयं च शिवभक्ता हि शिवपूजारता तदा ।। २३ ।। <br>
तपश्चचार पंचानामग्नीनां मध्यमाश्रिता ।। <br>
चतुर्णां शिखिनां मध्ये स्थिता सूर्यनिविष्टदृक् ।। २४ ।। <br>
रेजे हैमी शलाकेव द्योतमाना गिरींद्रजा ।। <br>
अथाकृष्टेवपार्वत्याः प्रेमपाशैर्निरायतैः ।। २५ ।। <br>
सा कार्त्तिकी पौर्णमासी समापेदे शुभा तिथिः ।। <br>
ततस्तस्य दिनस्यांते शृंगे शोणमहीभृतः ।। २६ ।। <br>
अदर्शि किमपि ज्योतिरनुपाधिकवैभवम् ।। <br>
तदर्थोपगतैर्ब्रह्ममधुभिद्वासवादिभिः ।। २७ ।। <br>
उपास्यमानमभितो देवैर्दिव्यर्षिसंगतैः ।। <br>
तदनिंधनमस्नेहमदशावर्तिसंभवम् ।। २८ ।। <br>
महाप्रदीपमालोक्य विस्मयं प्राप पार्वती ।। <br>
कृतप्रदक्षिणा साथ प्रणमंती पदेपदे ।। <br>
अरुणाद्रीश्वरं नाथं तुष्टा तुष्टाव शैलजा ।। २९ ।। <br>
नमस्ते मेरुचापाय कैलासाचलवासिने ।। <br>
नीहारशैलजामात्रे शोणक्ष्माधररूपिणे ।। 1.3.2.20.३० ।। <br>
वरुणादिसुरार्च्याय तरुणादित्यवर्चसे ।। <br>
अरुणाचलनाथाय करुणामूर्त्तये नमः ।। ।। ३१ ।। <br>
जय जह्नुसुताचन्द्र लेखालंकृतशेखर ।। <br>
सौंदर्यमोहिताशेषमुनिपत्नीजनाशय ।। ३२ ।। <br>
जय शैलसुतासंगसंभृतानंगवैभव ।। <br>
माया नारायणाभोगक्रीडाम्रेडनपंडित ।। ३३ ।। <br>
जय संध्यासमोपेतसंभृतानंदतांडव ।। <br>
जय गीर्वाणगंधर्वसिद्धविद्याधरार्चित ।। ३४ ।। <br>
जय हेरंबजनक जय षण्मुखवत्सल ।। <br>
जय हैमवतीप्रार्थ्य जय पार्थिवदुर्लभ ।। ३५ ।। <br>
इति स्तुत्वा मुहुस्तस्मिञ्ज्योतिषि न्यस्तलोचनाम् ।। <br>
दृष्ट्वा देवीं दयाव्याजाद्विलिल्ये वृषभध्वजः ।। ३६ ।। <br>
लयित्वा निजमास्थाय रूपमुत्कटसुन्दरम् ।। <br>
आस्थाय वृषभं दिव्यममूं दृष्ट्वा शिवां शुभाम् ।। ३७ ।। <br>
मानातिरेकादपहाय सर्वमैश्वर्यमेवं तपसि प्रवृत्ताम् ।। <br>
मुग्धां पुनः सांत्वयितुं गिरीशः प्रचक्रमे पर्वतराजपुत्रीम् ।। ३८ ।। <br>
इति श्रीस्कान्दे महापुराण एकाशीतिसाहस्र्यां संहितायां प्रथमे माहेश्वरखण्डेऽरुणाचलमाहात्म्य उत्तरार्धे पार्वतीकृतारुणाचलेश्वरस्तुतिवर्णनंनाम विंशतितमोऽध्यायः ।।२०।।छ।। ।। <br>
<br>
<br>
</span>
