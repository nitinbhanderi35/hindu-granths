<span style="font-size: 14pt; line-height: 200%">।। ब्रह्मोवाच ।। ।। <br>
देवदेव तवैश्वर्यं केन शक्येत वेदितुम् ।। <br>
विना भायैक्यसुलभं भवदीयमनुग्रहम् ।। १ ।। <br>
अकर्तृकाणि वाक्यानि ऐश्वर्यं ते निरत्ययम् ।। <br>
न स्तोतुं शक्यते किं तु नमस्कुर्वंति दूरतः ।। २ ।। <br>
को विष्णुः कोऽहमेते वा दिक्पाला वासवादयः ।। <br>
त्वमेव देव कर्त्तासि जगत्सृजनरक्षयोः ।। ३ ।। <br>
पतिस्त्वं पार्वतीनाथ पशवो वयमप्यमी ।। <br>
बद्धं पाशेन मोक्तुं वा त्वमेवास्मान्प्रगल्भसे ।। ४ ।। <br>
षड्विंशत्तत्त्वरूपस्त्वमभितश्चाभिवर्त्तसे ।। <br>
कोविदः को विनिर्णेतुं तव याथात्म्यमीश्वरः ।।५।। <br>
किरातः किल देवस्त्वं सारमेयैः किलागमैः ।। <br>
षड्वर्गहिंस्रान्संहर्तुं करोष्याखेटकौतुकम् ।।६।।<br>
देव दक्षाध्वरे पूर्वं वरिभद्रस्त्वदाज्ञया ।। <br>
कांकां शिक्षामकार्षीन्न इति कापि विडम्बना ।। ७ ।। <br>
तव कालाग्निरूपस्य सर्वब्रह्मांडदाहिनः ।। <br>
पोषणात्पुष्पचापस्य प्रायो जिह्वेति शेमुषी ।। ८ ।। <br>
कृतापराधः शूलेन त्वया दीर्णो जलंधरः ।। <br>
अन्तकोंधकदैत्यश्च प्रतिवीरश्च कोऽस्ति ते ।।९।। <br>
अधारयिष्यत्कण्ठेन कालकूटं न चेद्भवान् ।। <br>
कथं च धारयिष्यामो वयं सर्वेऽपि जीवितम् ।। 1.3.2.16.१० ।। <br>
देवदारुवने पूर्वं मुनीन्केवलकर्मठान् ।। <br>
प्रक्षोभ्य धूर्तवेषस्त्वं दययान्वग्रहीस्तथा ।। ११ ।। <br>
अंघ्रिणाक्रांतवान्नो चेदत्युग्रां त्वमपस्मृतिम् ।। <br>
तयाक्रांतमिदं कृत्स्नमंधकारायते जगत् ।। १२ ।। <br>
अर्धनारीश्वरं रूपं त्वया चेन्न प्रकाशितम् ।। <br>
प्रभवामि कथं स्रष्टुं जगदेतच्चराचरम् ।। १३ ।। <br>
भवता स्तंभितः शम्भो संरंभाज्जंभजिद्भुजः।। <br>
कियंतं हंत कालं ते जयस्तंभ इव स्थितः।।१४।। <br>
भिक्षोः कपालमापूर्य रुधिरेणात्मनो हरिः।। <br>
शूलेनोत्क्षिप्य मुमुहे ह्येतत्त्वमवधारय।। १५।। <br>
न चेदशिक्षयः सर्वशस्त्रास्त्राण्यनुकंपया ।। <br>
निर्वापयेत्कथं वैरं क्रुद्धोपि जमदग्निभूः ।। १६ ।। <br>
नृहरिं शरभाकारः समहार्षीन्न चेद्भवान् ।। <br>
स एव संहरेद्विश्वं हिरण्यकशिपोरपि ।। १७ ।। <br>
त्वमाचकृक्षः कल्पाब्धौ कैवर्त्तो मत्स्यकच्छपौ ।। <br>
हरिं बद्ध्वाहिराट्सूत्रैर्नृसिंहमथ सूकरम् ।। १८ ।। <br>
एकोने पद्मसाहस्रे स्वनेत्रेण कृतार्चनम् ।। <br>
शूलिन्सुदर्शनं दत्त्वा दैत्यद्विषमतूतुपः ।। १९ ।। <br>
।। नंदिकेश्वर उवाच ।। ।। <br>
स्तुत्यैवमस्य विष्णोश्च प्रार्थनेन प्रसेदिवान् ।। <br>
धूर्जटिः सृष्टिकर्तृत्वं पुनरस्याभ्यमन्यत ।। 1.3.2.16.२० ।। <br>
समँज्यासु द्विजानां च पूजनं चानुशिष्टवान् ।। <br>
उभावप्यब्रवीदेतौ वात्सल्याच्चद्रशेखरः।। २१ ।। <br>
।। श्रीशिव उवाच ।। ।। <br>
वत्सौ युवां न ज्ञात्वैवं भूयो भवतमुद्धतौ ।। <br>
गुरुं स्मरतो मामेव जाग्रतं सृष्टिरक्षयोः ।। २२ ।। <br>
इह प्रदेशे युवयोर्यन्मयानुग्रहः कृतः ।। <br>
पुण्यक्षेत्रमिदं पुंसां ततो मोक्षाय कल्पताम् ।। २३ ।। <br>
योजनत्रयमात्रेऽस्मिन्क्षेत्रे निवसतां नृणाम् ।। <br>
दीक्षादिकं विनाप्यस्तु मत्सायुज्यं ममाज्ञया ।। २४ ।। <br>
यद्वा तिरश्चामप्यत्र स्थावराणां च देहिनाम् ।। <br>
अबुद्धिपूर्विका बुद्धिरपवर्गस्य जायताम् ।। २५ ।। <br>
नृणां च दर्शनाद्दूरे कैवल्यं स्मरणेन वा ।। <br>
अस्तु वेदांतविज्ञानं न साध्यं निष्प्रयासतः ।। २६ ।। <br>
शुभाय तैजसी मूर्तिः स्थावरा मम शाश्वती ।। <br>
अरुणाद्रिरिति ख्याता नित्यमेवात्र वर्त्तताम् ।। २७ ।। <br>
युगात्ययेपि नैनं तु मज्जयेयुर्महाब्धयः ।। <br>
न चालयेयुर्मरुतो न दहेयुश्च वह्नयः ।। २८ ।। <br>
ज्योतिर्मयमिदं लिंगं ज्योतिःष्वपि न जातुचित्।। <br>
क्रमंता निर्गमागत्या खेचराणि समंततः।। २९।। <br>
यस्यानुग्रहमिच्छामि जंतो्तस्यात्र संभवः।। <br>
देहांते कल्पतां मुक्त्यै विनौपनिषदीर्गिरः।। 1.3.2.16.३०।। <br>
एष दूरात्प्रणामेन निकर्षाच्च प्रदक्षिणात्।। <br>
अपि पापात्मनां पुंसामस्तु निश्रेयसप्रदः ।। ३१ ।।<br>
अत्रैव नियतं वासाः संभवंति महात्मनाम् ।। <br>
तस्मात्स्थलमिदं हित्वा न गंतव्यं कदाचन ।। ३२ ।। <br>
शोणाचलमनादृत्य क्वचित्स्थित्वापि मुक्तये ।। <br>
तस्माद्युवां विधिहरी वसतं चात्र नित्यशः ।। ३३ ।। <br>
।। नंदिकेश्वर उवाच ।। ।। <br>
इत्युक्तवंतं कामारिं प्रणम्य विधिमाधवौ ।। <br>
तौ व्यज्ञापयतां देवं दूरीभवदहंक्रियौ ।। ३४ ।। <br>
।। विधिमाधवावूचतुः ।। ।। <br>
एवमेतज्जगदाधार जगदाधारतां गतः ।। <br>
आस्तां गिरिरसौ किं तु तेजो ह्यस्य सुदुस्सहम् ।। ३५ ।। <br>
अतोयमुत्तमो रुद्र तेजः सामान्यशैलवत् ।। <br>
तिष्ठत्वभेद्यमहिमा निश्रेयसमहाखनिः ।। ३६ ।। <br>
विवृणोति निजं ज्योतिर्विश्वस्यास्य समृद्धये ।। <br>
प्रत्यब्दं कार्त्तिके मासि कृत्तिकासु दिनात्यये ।। ३७ ।। <br>
शर्मदोपि नृणां देव शोणाद्रिस्तव शासनात् ।। <br>
महत्त्वादर्चितुं शक्यो न स्याद्भक्तस्य कस्यचित्।।३८।। <br>
एतस्योपत्यकायां तदद्यारभ्यास्मदर्थनात्।।<br>
देवेन सन्निधातव्यमवन्यां लिंगरूपिणा।।३९।। <br>
तच्चारुणगिरीशानमावामाराधयावहे।। <br>
अभिषेकानुलेपाद्यैरुपचारैर्यथाविधि ।।1.3.2.16.४०।। <br>
संत्यत्र केशराश्चूता नागपुंनागकेसराः।। <br>
आरग्वधाः कुरबका मालूराः पाटला अपि ।। ४१ ।। <br>
अत्रैव सन्निधातव्यं देवदेव दयानिधे ।। <br>
यतस्त्वद्भक्तिदार्ढ्यं नौ भवतात्त्वदुपासनात्।।४२।।<br>
नान्यथा चित्तशुद्धिर्न्नौ देवेऽप्येवं प्रसेदुषि ।। <br>
अनाद्यविद्यावृतये यो भविष्यति नित्यशः ।। ४३ ।। <br>
शोणाद्रेः पूर्वदिग्भागे स एष भृशमुन्नतः ।। <br>
स एवालं निवासाय देवस्य हृदयंगमः ।।।।४४।। <br>
सांगवेदा धर्मशास्त्रं पुराणानि शिवागमाः ।। <br>
कृत्वा च सकलाः प्रोक्ता भवतैव भवावयोः ।।४५।। <br>
निश्रेयसाय भक्तानां त्वयैव गुरुरूपिणा।।<br>
अष्टाविंशतिराख्याता आगमाः शैवसंज्ञिताः ।। ४६ ।। <br>
तेषु कस्य प्रकारेण कुर्वाणौ त्वदुपासनाम् ।। <br>
कदाप्यज्ञानजामार्तिं नाधिगच्छाव शंकर ।। ४७ ।। <br>
।। नंदिकेश्वर उवाच ।। ।। <br>
इति तौ धातृगोविंदौ पादपद्मावलंबिनौ ।। <br>
जगाद करुणामूर्त्तिर्जगतीभृत्सुतापतिः ।। ४८ ।। <br>
।। श्रीमहादेव उवाच ।। ।। <br>
युक्तमुक्तमिदं भद्रौ मयाप्येवं मनीषितम् ।। <br>
कामिकोक्तेन मार्गेण मामर्चयितुमर्हथः ।। ४९ ।। <br>
मोहतो विस्मृता मन्ये भवद्भ्यां शैवसंहिता ।। <br>
अधुना मत्प्रसादेन पुनरुद्भासतां हृदि ।। 1.3.2.16.५० ।। <br>
।। नन्दीश उवाच ।। ।। <br>
इत्युक्त्वा श्रीशवागीशौ गिरिशोऽन्तरधादथ ।। <br>
तदा प्रादुरभूत्तत्र लिंगं किमपि मंगलम् ।। ५१ ।। <br>
तच्चावलोक्य साश्चर्य्यौ मुकुन्दकमलासनौ ।। <br>
मुहुः प्रणम्य सानंदं प्रार्च्य तुष्टुवतुश्चिरम् ।। ५२ ।। <br>
तावकारयतां शोणगिरिनाथस्य चालयम् ।। <br>
नानाशिल्पाद्भुतं विश्वकर्मणा प्रचयेन च ।। ५३ ।। <br>
खानयामासतुस्तत्र सरः किमपि पावनम् ।। <br>
अभिषेकाय देवस्य सर्वतीर्थमयं नवम् ।। ५४ ।। <br>
अरुणाख्यं पुरं चारात्कल्पयामासतुश्चिरम् ।। <br>
सिद्ध्यै नोत्कंठते लब्ध्वा कैलासायापि धूर्जटिः ।।५५।।<br>
तस्यां ब्रह्मर्षयो देवा गंधर्वा दिव्ययोषितः ।। <br>
सिद्धविद्याधरा यक्षाः पौरत्वं समुपाययुः ।। ५६ ।। <br>
तीर्थानि धार्य कूपत्वं गंगाद्याः सरितस्तथा ।। <br>
नंदनादीनि च वनान्यभवन्निष्कुटत्वतः ।।५७।। <br>
गोलोको गोगोष्ठतया नैगमत्वं किलागमाः ।। <br>
शैलाश्च गोपुरादित्वं स्मृतयो विधितां ययुः ।।५८।। <br>
भूताः प्रेताः पिशाचाश्च वेतालाः कटपूतनाः ।।<br>
प्रपन्ना मानुषं देहं तस्यां किल पृथग्जनाः ।। ५९ ।। <br>
देवोपि धूर्जटिस्तस्यां कौतुकी सिद्धरूपधृक् ।। <br>
योगित्वं समुपास्थाय मात्राकौपीनमुण्डधृक् ।।1.3.2.16.६०।। <br>
न केनचिदविज्ञातः सदा सर्वत्र दीप्यति ।। <br>
तौ च केशवलोकेशौ जटिलौ भस्मगुण्ठितौ ।।६१।। <br>
दांतौ शोणाद्रिनाथं तमर्चयामासतुश्चिरम् ।। <br>
तत्रत्यानां च सर्वेषां वर्णानामानुगुण्यतः ।। ६२ ।। <br>
दीक्षादिकानि चक्राते स्वयमाचार्यतां गतौ ।। <br>
क्रमेण हृतनिर्माल्यौ सर्वागमरहोविदौ ।। ६३ ।। <br>
प्रातः स्नात्वा समाहृत्य पुष्पपत्रादिकं फलम् ।। <br>
मंत्रं चारुणनाथस्य तत एव रहः श्रुतम् ।। ६४ ।। <br>
जंजल्पाकौ जजपतुः सर्वमंत्राधिकं सदा ।। <br>
धूपप्रदीपनैवेद्यैर्गीतवादित्रनर्तनैः ।। ६५ ।। <br>
प्रदक्षिणानमस्कारैर्मुद्राबंधैर्नवैर्नवैः ।। <br>
आसनेन च मूर्त्त्या च मूलेन च यथाविधि ।। ६६ ।। <br>
पंचब्रह्मषडंगाद्यैरर्चयामासतुः शिवम् ।। <br>
एवं वर्षसहस्राणि षोडशारुणशंकरम् ।। ६७ ।। <br>
वेधोविष्णू समाराध्य शिवज्ञानमवापतुः ।। ६८ ।। <br>
इतीदमश्रावि मया रहस्यं पितुः शिलादस्य मुखात्पुरा यत् ।। <br>
निवेदितं चाद्य तदेव तुभ्यं किमन्यदाकर्णयितुं मनीषा ।। ६९ ।। ।। <br>
इति श्रीस्कांदे महापुराण एकाशीतिसाहस्र्यां संहितायां प्रथमे माहेश्वरखण्डेऽरुणाचलमाहात्म्य उत्तरार्धे ब्रह्मविष्णुकृतारुणाचलेश मंदिरवर्णनंनाम षोडशोऽध्यायः ।। १६ ।। ।। छ ।। <br>
<br>
<br>
</span>
