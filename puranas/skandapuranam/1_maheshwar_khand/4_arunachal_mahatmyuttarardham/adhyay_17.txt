<span style="font-size: 14pt; line-height: 200%">॥ सूत उवाच ॥ ॥ <br>
इति श्रुत्वास्य वचनं मार्कंडेयोऽभ्यभाषत ॥ <br>
॥ मार्कंडेय उवाच ॥ ॥ <br>
श्रुतमेव मया देव श्रोतव्यं भवतो मुखात् ॥ १ ॥ <br>
तथापि कौतुकेनाहमाक्रांतो मुनयोऽप्यमी ॥ <br>
गौर्या कथं तपस्तप्तं महादेव्यात्र कथ्यताम् ॥ २ ॥ ॥ <br>
॥ नंदिकेश्वर उवाच ॥ ॥ <br>
कथयामि तदप्येतद्यथाऽधिगतमात्मना ॥ <br>
शृणु त्वमवधानेन मार्कंडेय महामते ॥ ३ ॥ <br>
ननु जानासि तत्पूर्वं यथा दाक्षायणी शिवः ॥ <br>
उपयेमे सतीं नाम सतीनामधिदेवताम् ॥ ४ ॥ <br>
यथा च सा क्रुधा भर्तुर्द्रुहि दक्षप्रजापतौ ॥ <br>
योगादहासीदात्मीयं वपुरित्यपि ते श्रुतम् ॥ ५ ॥ <br>
तदा हराज्ञानिघ्नेन वीरभद्रेण यत्कृतम् ॥ <br>
अध्वरध्वंसनं दक्षस्यापि ते विदितं महत् ॥ ६ ॥ <br>
अश्रौषीस्तस्य दक्षस्य गणैः शीर्षासखंडनम् ॥ <br>
ब्रह्माच्युतेंद्रमुख्यानां देवानामपि शिक्षणम् ॥ ७ ॥ <br>
दंतघातं रवेः पाणिपाटनं जातवेदसः ॥ <br>
अदितिप्रभृतीनां च दिव्यस्त्रीणां पराभवम्॥ ॥ ८ ॥ <br>
सा च देवी पुनर्जन्म लेभे हिमवतो गृहे ॥ <br>
उमेति पार्वतीत्याख्यां द्वितीयां विभ्रती पुनः ॥ ९ ॥ <br>
देवः स्थाणुवने तां च परिचर्यापरं रहः ॥ <br>
अरुरोचयिषुः काममधाक्षीत्कालवह्निना ॥ 1.3.2.17.१० ॥ <br>
जितेंद्रियं च तं देवं क्वापि यातं गणैः सह ॥ <br>
तपोभिस्तोषयामास गौरी शिखरवासिनी ॥ ११ ॥ <br>
उपयम्याथ तां देवो वृत्तांतैश्चित्तखंडिभिः ॥ <br>
रमयामास चैकांते मोदस्वेति विलासिनीम् ॥ १२ ॥ <br>
वैधव्यखिन्नया रत्या प्रार्थिता शैलनंदिनी ॥ <br>
कामपीठे तपस्यंती कामं प्रत्युददीपयत् ॥ १३ ॥ <br>
पुनश्च मेनया मात्रा पित्रा च हिमभूभृता ॥ <br>
आनीता भवनं भर्त्रा साकं चिरमरंस्त सा ॥ १४ ॥ <br>
तदा शुंभनिशुंभाख्यौ लेभाते वेधसो वरम् ॥ <br>
देवदानवमर्त्येषु मास्तु नौ पुरुषान्मृतिः ॥ १५ ॥ <br>
इति तद्वचनं श्रुत्वा जातत्रासैः सुपर्वभिः ॥ <br>
अभ्यर्थितोऽवदद्देवो रहश्चक्रधरादिभिः ॥ १६ ॥ <br>
माभैष्ट भद्र कालेन तथा प्रतिविधीयते ॥ <br>
यथा निषूदितौ स्यातां तादृशौ दानवाविति ॥ १७ ॥ <br>
दत्ताभयान्मुकुंदादीन्विसृज्यांधकसूदनः ॥ <br>
अंतःपुरगतो रेमे देव्या सह यथा पुरा ॥ १८ ॥ <br>
कदाचिन्मर्मलक्ष्येण प्रीत्या कालीति निंदिता ॥ <br>
तस्य प्रीत्यै कालिका च त्वचमेवाजहान्निजाम् ॥ १९ ॥ <br>
यत्रोत्क्षिप्तवती चर्म स्वेच्छया परमेश्वरी ॥ <br>
महाकाशीप्रपाताख्यं तदभूत्क्षेत्रमुत्तमम् ॥ 1.3.2.17.२० ॥ <br>
सा च त्वक्कौशिकी नाम्ना काली विंध्याद्रिवासिनी ॥ <br>
तपस्यंती वृषस्यंतौ तो जघान महासुरौ ॥ २१ ॥ <br>
देवी च गौरी शिखरे तस्मिन्नेव मनोहरे ॥ <br>
तपोभिर्लब्धगौरीत्वाद्भर्त्तारं समतोषयत् ॥ २२ ॥ <br>
क्रमेण दौर्हृदवती भूत्वा प्रासूत पार्वती ॥ <br>
गजाननं च हेरंबं सेनान्यं च षडाननम् ॥ २३ ॥ <br>
तौ चागमविदः प्राहुर्नारायणचतुर्मुखौ ॥ <br>
पूर्वापराधशुद्ध्यर्थं देवीगर्भसमुद्भवौ ॥ २४ ॥ <br>
वर्धमानौ च तौ बालौ पित्रोरालोकमानयोः ॥ <br>
मग्नयोरिव वर्षाब्धौ प्रेमग्रंथिरभूद्दृढा ॥ २५ ॥ <br>
जातु वीणानिनादेन कदाचिच्चित्रलेखनैः ॥ <br>
विजह्रतुश्शिवौ स्वैरमेकदा मंडनैर्मिथः ॥ २६ ॥ <br>
जातु विद्यागमालापैः कदाचिच्चित्रवस्तुभिः ॥ <br>
एकदा लोकवृत्तांतैर्दंपतिभ्यां विनोदितम् ॥ २७ ॥ <br>
पुष्पावचयनैर्जातु कदाचिद्वारिखेलनैः ॥ <br>
अदीव्यतां च रागार्द्रौ दोलाकेलिभिरेकदा ॥ २८ ॥ <br>
मैनाकेनार्चितौ जातु मेनया जातु पूजितौ ॥ <br>
जात्वर्हितौ हिमवता दंपती तौ विनोदितौ ॥२९॥ <br>
जातु द्यूतविनोदेन गतिगोष्ठ्या कदाचन ॥ <br>
एकदा दानलीलाभिः शिवौ चिक्रीडतुश्चिरम् ॥ 1.3.2.17.३० ॥ <br>
द्यूतनिर्जितमाच्छिद्य पत्युरुत्संगतां गतम् ॥ <br>
वलयीकृतमेणांकं ताटंकीकृतवत्युमा ॥ ३१ ॥ <br>
इति तौ पितरौ चराचराणां निवसंतौ कनकाचलादिकेषु ॥ <br>
रुचिरेषु पदेषु कामभोगानतिहृद्यान्सुचिरं किलान्वभूताम् ॥ ३२ ॥ <br>
इति श्रीस्कांदे महापुराण एकाशीतिसाहस्र्यां संहितायां प्रथमे माहेश्वरखण्डेऽरुणाचलमाहात्म्य उत्तरार्धे शिवपार्वतीविहारवर्णनंनाम सप्तदशोऽध्यायः ॥ १७ ॥ <br>
<br>
<br>
</span>
