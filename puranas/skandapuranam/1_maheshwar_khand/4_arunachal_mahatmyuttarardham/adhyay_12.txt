<span style="font-size: 14pt; line-height: 200%">॥ नंदिकेश्वर उवाच ॥ ॥ <br>
ततस्तेजोमयं स्तंभमनुसृत्य पितामहः ॥ <br>
उत्पपातोन्मुखो वेगान्निरालंबे नभस्तले ॥१॥ <br>
द्रुतमुत्पततस्तस्य पक्षावेगेन वारिताः ॥ <br>
व्यशीर्यत समुद्वर्ताः प्रणुन्ना इव वायुभिः॥२॥<br>
स वेगादुत्पतन्दूरं नाक्ष्णोर्विषयतामगात् ॥ <br>
केवलं दीर्घदीर्घैव रेखा व्योम्नि व्यभाव्यत॥३॥ <br>
मायामरालो ददृशे तेजःस्तंभस्यपार्श्वतः॥ <br>
संध्यापयोधराभ्यर्णचारीव रजनीकरः॥४॥<br>
प्रागत्यगादुत्पततां ततोऽध्वानं पयोमुचाम्॥ <br>
विमानपदवीं पश्चात्तारावर्तं ततः परम् ॥५॥ <br>
तेजसां यानि धामानि ह्यत्युच्चान्यूर्ध्वचारिणाम् ॥ <br>
अतिचक्राम वेगेन तान्यसौ कुहनाखगः ॥ ॥ ६ ॥ <br>
मरुतो मनसो वापि जवः सूक्ष्मतराकृतेः ॥ <br>
सोऽभूदधःकृतस्तेन हंसेन गमनादिना ॥ ७ ॥ <br>
यथायथा चोत्पपात सुदूरं श्रमितच्छदः ॥ <br>
तथातथा च ददृशे तेजःस्तंभः समुन्नतः ॥ ८ ॥ <br>
अतीत्य मरुतां स्कंधान्सप्त संप्राप्तविस्मयः ॥ <br>
बिभेदांडकटाहं च ज्वलंतं तमुदैक्षत ॥ ९ ॥ <br>
कथं वाऽदृष्टमूलस्य स्थातव्यं पुरतो हरेः ॥ <br>
अविमोचयतः शौरेरसमासमशीर्षताम् ॥ 1.3.2.12.१० ॥ <br>
अनिर्व्यूढप्रतिज्ञस्य दीर्घैः किं वा ममासुभिः ॥ <br>
तदत्रौपयिकं किं स्यात्कार्यं का मा गतिर्मम ॥११॥ <br>
अतिसंधित्सतो विष्णुं कस्सहायो भविष्यति ॥ <br>
आर्जवं नैव निर्जेतुं प्रतिवादिनमक्षमः ॥ १२ ॥ <br>
छद्मना वा तिरस्कुर्यान्माना हि महतां धनम् ॥ <br>
इति संचितयत्येव विरिंचौ व्याकुलात्मनि ॥ १३ ॥ <br>
आकाशे ददृशे नातिदूरे किमपि निर्मलम् ॥ <br>
ऐंदवी किमियं रेखा तस्याः कथमिहागमः ॥ १४ ॥ <br>
यद्वा मृणालं तत्सिंधौ वियत्यस्यां कुतस्तु सः ॥ <br>
इति तस्मिन्ससंदेहे नेदीयस्तं तदागतम् ॥ १५ ॥ <br>
अबोधि केतकीबर्हमिति राजीवजन्मना ॥ <br>
तत्पर्युषितमप्युद्यत्सौरभं वस्तुशक्तितः ॥ १६ ॥ <br>
हिरण्यगर्भो विमलमगृह्णात्केतकच्छदम् ॥ <br>
गृहीतमात्रं तेनैतत्सचैतन्यं किलाब्रवीत् ॥ १७ ॥ <br>
॥ केतक उवाच ॥ ॥ <br>
भो गृह्णासि किमर्थं त्वं मुंच मां विश्रमोद्यतम् ॥ <br>
वर्षाणां शतसाहस्रमुत्पत्यैवं विहायसा ॥ १६ ॥ <br>
॥ नंदीश उवाच ॥ ॥ <br>
तथा समेधमानं तं दृष्ट्वा श्रममखिद्यत ॥ <br>
अचिंतयत्पद्मसूतिरत्यंतं विहताशयः ॥ १९ ॥ <br>
अनिर्व्यूढप्रतिज्ञावान्नीचतामपि संश्रितः ॥ <br>
आक्रांतरोदोविवरः क्व राशिस्तेजसामसौ ॥ 1.3.2.12.२० ॥ <br>
अहमेतत्परीक्षायां क्व परिच्छिन्न पौरुषः ॥ <br>
भज्येते इव मे पक्षौ दृशा चांधायते इव ॥ <br>
प्रध्वंसंत इवांगानि पतामीवाहमप्यधः ॥ २१ ॥ <br>
किं वान्यद्बहुनोक्तेन सह निश्वासवायुभिः ॥ <br>
मम प्राणाश्च नियतं निर्गच्छंतीव सांप्रतम् ॥ २२ ॥ <br>
अहंकारमदग्रंथिरयं त्रुटतु चित्ततः ॥ <br>
मुकुंदेन सह स्पर्धा सा च शीघ्ं प्रणश्यतु ॥ २३ ॥ <br>
यदेष रोदःकुहरपरिणाहाधिकोद्यमः ॥ <br>
औन्नत्यमयतेऽद्यापि तेजस्तंभो यथा पुरा ॥ २४ ॥ <br>
तदस्य तेजसां राशेर्नाहं नारायणोऽथवा ॥ <br>
कारणं दूरतश्चान्ये महेंद्रप्रमुखाः सुराः ॥ २५ ॥ <br>
इतो नोत्पतितुं शक्तिरस्ति मे तन्निवर्त्तये ॥ <br>
इति निश्चित्य मनसा विधाता जातविस्मयः ॥ २६ ॥ <br>
प्रत्यभाषत तं कस्त्वं कुतो वा प्राप्तवानिति ॥ <br>
स च प्रत्यब्रवीदेनं वेधसं केतकच्छदः ॥ २७ ॥ <br>
केतकच्छद एवासं सचैतन्यः शिवाज्ञया ॥ <br>
तेजस्तंभात्मनः शंभोरस्य मूर्ध्नि चिरं स्थितः ॥ २८ ॥ <br>
भूलोक इच्छया वस्तुं ततः संप्राप्तवानहम् ॥२९॥ <br>
इत्थं श्रुत्वा केतकीबर्हवाचं लब्ध्वाश्वासं तं किलांभोजभूतिः ॥ <br>
ब्रूहि त्वं मे तत्कियत्यंतरे वा तेजःस्तंभस्याग्रमित्यावभाषे ॥ 1.3.2.12.३० ॥ <br>
इति श्रीस्कांदे महापुराण एकाशीतिसाहस्र्यां संहितायां प्रथमे माहेश्वरखण्डेऽरुणाचलमाहात्म्य उत्तरार्धे ब्रह्मणा लिंगोपरिभागशोधनवर्णनंनाम द्वादशोऽध्यायः ॥ १२॥ <br>
<br>
<br>
</span>
