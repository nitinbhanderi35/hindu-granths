<span style="font-size: 14pt; line-height: 200%">॥ मार्कंडेय उवाच ॥ ॥ <br>
भगवन्भवमाहात्म्यरत्नाकरसुधाकरम् ॥ <br>
नंदीश चित्रं चारित्रं श्रुतं विद्याभृतोर्द्वयोः ॥ १ ॥ <br>
कदा वज्रांगदः सिद्धः कथं देवमपूजयत् ॥ <br>
कथं चान्वग्रहीत्प्रह्वं देवस्तमरुणेश्वरः ॥ २ ॥ <br>
॥ नंदिकेश्वर उवाच ॥ ॥ <br>
निवर्त्तनेच्छां हित्वाथ नृपो निजपुरं प्रति ॥ <br>
तस्यैव पादपर्यंते स्वस्य वासमरोचयत् ॥ ३ ॥ <br>
अथास्य महती सेना वाहमार्गानुसारिणी ॥ <br>
प्राप्ता शतांगमातंगतुरंगभटसंकुला ॥ ४ ॥ <br>
समदृश्यत भूपालस्तादृशो धैर्यसागरः ॥ <br>
पुरोधोमंत्रिसामंतसेनापतिसुहृत्तमैः ॥ ५ ॥ <br>
ततस्तामागतां सेनामवनीपतिरादृतः ॥ <br>
अरुणाद्रेश्च सीमाया बहिरेव न्यवेशयत् ॥ ६ ॥ <br>
स्वकीयमखिलं कोशं देशानपि महाफलान् ॥ <br>
शोणाद्रिनाथपूजायै कल्पयामास भक्तिमान् ॥ ७ ॥ <br>
गौतमस्याश्रमाभ्याशे स्वयं कृततपोवनः ॥ <br>
पुरोधोक्तः ससचिवः शिवार्चनरतोऽभवत् ॥ ८ ॥ <br>
रत्नांगदाख्यं तनयं स्थापयित्वा निजे पदे ॥ <br>
तत्प्रेषितैरपर्याप्तैः शोणेशं पर्यतर्पयत् ॥ ९ ॥ <br>
परितः शोणशैलस्य परिपूर्णजलाशयान् ॥ <br>
अग्रहारान्बहुफलान्ब्राह्मणेभ्योऽतिसृष्टवान् ॥ 1.3.2.24.१० ॥ <br>
तेजसारुणनाथस्य ज्वलनस्तंभरूपिणः ॥ <br>
धन्वप्रायेऽपि देशेऽस्मिन्दीर्घिकाः शतशो व्यधात् ॥ ११ ॥ <br>
सौंदर्यशालिनीरात्मपरिवारवरांगनाः ॥ <br>
सेवार्थं शोणनाथस्य दत्तवान्दीर्घदर्शनः ॥ १२ ॥ <br>
अथागतेनागस्त्येन लोपामुद्रासखेन सः ॥ <br>
अभ्यनंद्यत शोणाद्रिनाथपूजापरायणः ॥ १३ ॥ <br>
प्रत्यहं नवतीर्थाख्ये सरसि स्नानमाचरन् ॥ <br>
पापनाशप्रवालेशौ प्रयतः पर्यपूजयत् ॥ १४ ॥ <br>
महिषासुरसंहारकारिणी मानवेश्वरः ॥ <br>
नित्यमाराधयामास दुर्गां दुर्ग्गार्तिहारिणीम् ॥ ॥ १५ ॥ <br>
प्रतिक्षणं ब्रह्मविष्णुपूज्यस्य लिंगरूपिणः ॥ <br>
आदिदेवस्य विविधाः सपर्याः पर्यकल्पयत् ॥ १६ ॥ <br>
प्रत्युषस्युत्थितः स्नातः पादाभ्यामेव पार्थिवः ॥ <br>
जपन्पंचाक्षरीमंत्रमकार्षीत्त्रिः प्रदक्षिणाम् ॥ १७ ॥ <br>
पौर्णमास्यां स कार्त्तिक्यां पार्वतीवल्लभप्रियम् ॥ <br>
महादीपोत्सवं चक्रे महितं भुवनत्रये ॥ १८ ॥ <br>
सुगंधसारकह्लारकर्पूरजलपूरितः ॥ <br>
सहस्रैः स्वर्णकुंभानामभ्यषिंचत्त्रियंत्रकम् ॥ १९ ॥ <br>
प्रतिमासध्वजारोहपूर्वं तीर्थोत्सवादिकम् ॥ <br>
त्रैलोक्याभ्यर्हितं चक्रे  रथारोहं महोत्सवम्॥ 1.3.2.24.२०॥ <br>
अंगं प्रदक्षिणं चास्य विदधे विशदाशयः॥ <br>
योजनत्रितयायामव्यापिनः शोणभूभृतः॥२१॥ <br>
अरुणाचलनाथेति करुणामृतसागरः॥ <br>
अरुणांवासनाथेति तुष्टाव च मुहुर्मुहुः॥२२॥ <br>
संलिप्य विविधैर्द्रव्यैर्नित्यं पंचामृतादिभिः॥ <br>
आचर्च यद्गंधसारपंकैः कर्पूरपांडुरैः ॥ २३ ॥ <br>
अपूजयत कल्हारैः स्रवन्मृगमदद्रवैः ॥ प्रा<br>
तरारभ्य शोणाद्रिनायकं गणरूपिणम् ॥ २४ ॥ <br>
इति वर्षत्रयं तस्य वशिनो वरिवस्यया ॥ <br>
अरुणाद्रीश्वरस्तुष्टः प्रत्यक्षत्वमगाहत ॥२५॥ <br>
नीहाराचलसंकाशमारूढो वृषपुंगवम्॥ <br>
अन्वगासीनया देव्या कृतगाढोपगूहनः॥ २६॥ <br>
ब्रह्मर्षिभिर्वसिष्ठाद्यैर्नारदाद्यैर्महर्षिभिः॥ <br>
गणैर्निकुंभकुंभाद्यैः क्रियमाणजयस्तुतिः ॥ २७॥ <br>
करुणासिंधुकल्लोलैः कमलावासवेश्मभिः ॥ <br>
कटाक्षपातैर्जगतां कालुष्यमिव वारयन् ॥ २८ ॥ <br>
दृष्ट्वा च देवदेवं तमष्टांगं न्यस्य भूतले ॥ <br>
प्रणनाम परं हृष्टो वज्रांगदमहीपतिः ॥ २९ ॥ <br>
व्यज्ञापयच्च भूपालो मौलीकृतशतांजलिः ॥ <br>
क्षालयन्निव दंतांशुजालैस्तत्पादपंकजे ॥ 1.3.2.24.३० ॥ ॥ <br>
॥ वज्रांगद उवाच ॥ ॥ <br>
देवेश यदहं मोहाद्बहुपातकसंचयम् ॥ <br>
अचारिषं स एकोऽयं क्षम्यतां मे व्यतिक्रमः ॥ ३१ ॥ <br>
इतिवादिनमत्यंतं दीनमेव दयानिधिः ॥ <br>
जगाद जगतीनाथो देवः शोणाचलेश्वरः ॥ ३२ ॥ <br>
॥ श्रीमहेश्वर उवाच ॥ ॥ <br>
मा भैषीर्वत्स भद्रं ते संत्यष्टौ मम मूर्त्तयः ॥ <br>
ताः सर्वाः सर्वजंतूनामत्यर्थं परिकल्पिताः ॥ ३३ ॥ <br>
पुरा पुरंदरस्त्वं हि कैलासशिखरे स्थितम् ॥ <br>
गर्वितो मामवामंस्थाः स्तंभितश्च तदा मया ॥ ३४ ॥ <br>
क्षणं गलितगर्वस्त्वं स्तंभना व्रीडितस्तदा ॥ <br>
अयाचिष्ठाः शिवज्ञानमखिलैश्वर्यकारणम् ॥ ३५ ॥ <br>
आदिष्टस्त्वं मया वज्रिन्नवतीर्यावनिं भवान्॥ <br>
राजा वज्रांगदो भूत्वा लप्स्यसे मत्कृपामिति॥ ३६॥ <br>
जातं ततः प्रभावेण क्षेत्रमेतन्मदास्पदम्॥ <br>
शिक्षितोतीव मुग्धस्त्वं भक्तोसि च परं मयि ॥ ३७ ॥<br>
अधुनातिसपर्याभिस्त्वत्कृताभिरहर्निशम् ॥ <br>
परितुष्टोस्म्यहं राजन्नतस्त्वां बोधयाम्यहम् ॥ ३८ ॥ <br>
खं वायुरनलो वारि भूः सूर्य  शशिनौ पुमान् ॥ <br>
इति मन्मूर्त्तिभिर्विश्वं भासते सचराचरम् ॥ ३९ ॥ <br>
कालो हि कालयाम्यर्थान्सत्त्वानध्वन एव च ॥ <br>
तत्त्वातीतः शिवश्चाहं न मत्तोस्तीह किंचन ॥ 1.3.2.24.४० ॥ <br>
अपर्यंतचिदानंदसिंधोर्मे केचिदूर्मयः ॥ <br>
वेधोमुकुन्दरुद्रेंद्रमुखानाहुरुदित्वराः ॥ ४१ ॥ <br>
वाणीलक्ष्मीक्षमाश्रद्धाप्रज्ञास्वाहास्वधादयः ॥ <br>
असंख्येयमहाशक्तेर्मम विसृष्टिशक्तयः ॥ ४२ ॥ <br>
इयं मम महाशक्तिर्गौरी माया जगत्प्रसूः ॥ <br>
अनयाच्छाद्यते विश्वं शश्वद्विस्तार्यतेऽपि च ॥ ४३ ॥ <br>
शक्त्यानयान्वितः सर्गरक्षासंहृतिविभ्रमः ॥ <br>
विचित्रमेतत्पश्यामि जगच्चित्रं निजेच्छया ॥४४॥ <br>
अपवाहितमोहस्त्वं महिमा मे विचारय ॥ <br>
आत्मानमविभिन्नं मे तरंगमिव वारिधेः ॥ ४५ ॥ <br>
ततो मद्रूपशालिन्या आधिपत्यं क्षितेर्गतः ॥ <br>
मत्प्रसादेन राजेंद्र भुंक्ष्व भोगान्यथासुखम् ॥ ४६ ॥ <br>
पुनः पुरंदरत्वेन भुक्तदिव्यसुखश्चिरम्॥ <br>
मदेकरूपतां राजन्निश्चयात्त्वमवाप्स्यसि ॥ ४७ ॥ ॥ <br>
नंदिकेश्वर उवाच ॥ ॥ <br>
इत्युक्त्वांतर्हिते देवे राजा वज्रांगदः कृती ॥ <br>
शोणेशं पूजयन्नेव सर्वान्भोगानवाप्तवान् ॥४८॥ <br>
इत्थं ते कथितं साधो शिवभक्तविजृंभणम् ॥ <br>
प्रदक्षिणाफलं चैव शोणशैलस्य शाश्वतम् ॥ ४९ ॥ <br>
किं वाचां विस्तरेणात्र शोणशैलप्रदक्षिणा ॥ <br>
महतामश्वमेधानां शतादपि विशिष्यते ॥ 1.3.2.24.५० ॥ <br>
विषुवायनसंक्राति व्यतीपातादिपर्वसु ॥ <br>
प्रदक्षिणाच्छोणगिरेरसंख्येयं फलं लभेत् ॥ ५१ ॥ <br>
न क्षेत्रमरुणादस्ति नास्ति देवोऽरुणेश्वरात् ॥ <br>
नापि प्रदक्षिणादन्यद्विपद्यतेऽभ्यधिकं तपः ॥ ५२ ॥ <br>
इति कथयति नंदिकेश्वरेस्मिन्पुलकितसर्ववपुर्मृकण्डुपुत्रः ॥ <br>
मुहुरधिगतहर्षवाष्पवृष्टिर्महति निमग्न इवाभवत्सुधाब्धौ ॥ ५३ ॥ ॥ <br>
इति श्रीस्कान्दे महापुराण एकाशीतिसाहस्र्यां संहितायां प्रथमे माहेश्वरखण्डेऽरुणाचलमाहात्म्य उत्तरार्धे वज्रांगदसद्गतिवर्णनंनाम चतुर्विंशतितमोऽध्यायः ॥ २४ ॥<br>
<br>
<br>
</span>
