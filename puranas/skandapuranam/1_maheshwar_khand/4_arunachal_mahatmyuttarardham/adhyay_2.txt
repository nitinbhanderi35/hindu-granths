<span style="font-size: 14pt; line-height: 200%">नंदिकेश्वर उवाच ॥ ॥ <br>
स्थानं त्वया मुने पृष्टमस्ति माहेश्वराग्रणि॥ <br>
चराचराणां सर्वेषां भूतानामपि शर्मणे ॥ १ ॥<br>
प्रकल्पितं हि देवेन तत्तत्कर्मानुगुण्यतः ॥ <br>
शरीरभाजां जननं तासुतास्वपि योनिषु ॥ २ ॥ <br>
त्वया शुश्रुषितं तेषां हिताय महते ह्यलम् ॥ <br>
अन्यथा संसृतेर्हानिः कल्पकोटिशतैर्नहि ॥ ३ ॥ <br>
स्वल्पैर्हि कर्मभिर्ज्ञानैरपि प्राप्ता पुनःपुनः ॥ <br>
घटीयंत्रनयाज्जन्ममरणे नैव शाम्यतः ॥ ४ ॥ <br>
कथं नु विरतो देही गर्भमोकसमागमात् ॥ <br>
विश्रांतये प्रकल्पेत विशुद्धज्ञानतो विना ॥ ५ ॥ <br>
प्रदेशाः कथिताः पूर्वं प्रसंगवशतो मया ॥ <br>
ऋषिभेदादिकं तेषु निवासः कृत्तिवाससः ॥ ६ ॥ <br>
केचित्तीरेषु गंगायाः केचित्सारस्वते तटे ॥ <br>
कालिंदीतीरयोरन्ये कतिचिच्छोणरोधसि ॥७॥ <br>
अपरे नर्मदातीरे परे गोदावरीतटे ॥ <br>
कतिचिद्गोमतीतीरेष्वन्ये हैमवतीतटे ॥८॥ <br>
समुद्रपार्श्वेष्वितरं द्वीपेष्वन्ये सरस्वताम् ॥ <br>
मुखेषु केचित्सिंधूनां संभेदेष्वपि केचन ॥९॥ <br>
कृष्णवेणीतटे केचित्तुंगभद्रांतिके परे ॥ <br>
उपवेण्यां कतिपये परे शक्त्यापगांतिके ॥ 1.3.2.2.१० ॥ <br>
कावेरीतीर इतरे केचिद्वेगवतीतटे ॥ <br>
अन्ये तु ताम्रपर्ण्याश्च कतिचिन्मुरलातटे ॥ ११ ॥ <br>
केचिदैरावतीतीरे त्वितरे यातुकांक्षिके ॥ १२ ॥ <br>
कन्यातटेषु कतिचित्कतिचित्कुमारीतीरे परे च तमसावरुणांतिकेन्ये ॥ <br>
मंदाकिनीसविधयोरितरे परेऽपि शिप्रातटे परिसरेषु परे सरय्वाः ॥ १३ ॥ <br>
विपाशाभ्याश इतरे शतद्रुतितटे परे ॥ <br>
चर्मण्वत्युपकंठेऽन्ये केचिद्भीमरथीतटे ॥ १४ ॥ <br>
केचिद्बिंदुसरोभ्यर्णे परे पंपासरस्तटे ॥ <br>
अभ्यर्णकेपि भैरव्याः कतिचित्कौशिकीतटे॥ १५ ॥ <br>
अपरे मालिनीतीरे परे गंधवतीतटे ॥<br>
&nbsp;कतिचिन्मानसोपांते केचिदच्छोदरोधसि ॥ १६ ॥ <br>
इंद्रद्युम्नसरस्यन्य एके तु मणिकर्णिके ॥ <br>
परे तु वरदातीरे ताप्यां कतिचनापरे ॥ <br>
पातालगंगासविधे शरावत्यंतिके परे ॥ १७ ॥ <br>
लोहित्याकूलयोः केचित्कतिचित्कालमातटे ॥ <br>
वितस्तोपांतिके त्वन्ये चंद्रभागांतिके परे ॥ १८ ॥ <br>
सुरलोपांतिके केचित्पयोष्णीतीरयोः परे ॥ <br>
केचिन्मधुमतीतीरे केचनानु पिनाकिनीम् ॥ १९ ॥ <br>
उक्तं वाराणसीक्षेत्रं क्रोशपंचकपावनम् ॥ <br>
देवस्तत्राविमुक्ताख्यो विशालाक्ष्या समर्चितः ॥ 1.3.2.2.२० ॥<br>
कपालमोचनं यत्र यत्रास्ते कालभैरवः ॥ <br>
मृतानां यत्र रुद्रत्वं काशीं विद्धि हि तां मुने ॥ २१ ॥ <br>
गयाप्रयागावपि ते कथितौ सर्वसिद्धिदौ ॥ <br>
यत्र पिंडप्रदानेन तुष्यंति पितरः किल ॥ २२ ॥ <br>
आकर्णितं च केदारं यस्मिन्महिषरूपधृक् ॥ <br>
देवोपि च हतो देव्या सर्वश्रेयस्करो नृणाम् ॥ २३ ॥ <br>
सर्वसिद्धिकरं पुंसां क्षेत्रं बदरिकाश्रमम् ॥ <br>
यत्रास्ते त्र्यंबको देव्या नरनारायणार्चितः ॥ २४ ॥ <br>
श्रुतं हि नैमिषं क्षेत्रं त्वया यत्र महेश्वरः ॥ <br>
देवदेवाभिधः पुण्यो देवी सारंगधारिणी ॥ २५ ॥ <br>
अमरेशमिति स्थानं प्रोक्तं सर्वार्थसाधकम् ॥ <br>
ॐकारनामा तत्रेशश्चंडिकाख्या महेश्वरी ॥ २६ ॥ <br>
पुष्कराख्यं महास्थानं श्रुतं ते कथितं मया ॥ <br>
यत्र देवो रुजोगंधिः पुरुहूता महेश्वरी ॥ २७ ॥<br>
आषाढीनाम ते स्थानं पावनं कथितं मया ॥ <br>
आषाढेशो हरस्तत्र रतीशा परमेश्वरी ॥ २८ ॥ <br>
दंडिमुंडी समाख्यं च स्थानं ते कथितं मया ॥ <br>
यत्र मुंडी महादेवो दंडिका परमेश्वरी ॥२९॥ <br>
लाकुलंनाम ते स्थानं संशुद्धं कथितं मया ॥ <br>
लाकुलीशो हरो यस्मिन्ननंगा सर्वमंगला ॥ 1.3.2.2.३० ॥ <br>
भारभूतिरिति स्थानं भवतोऽभिहितं मया ॥ <br>
यत्र भाराभिधः शंभुर्भूत्याख्या भूधरात्मजा ॥ ३१ ॥ <br>
अरालकेश्वरं नाम स्थानं ते कथितं मया ॥ <br>
यत्र सूक्ष्माभिधः शूली सूक्ष्माख्या शैलनंदिनी ॥ ३२ ॥ <br>
गयानाम महाक्षेत्रं तव प्रस्तावितं मया ॥ <br>
मंगलाख्या शिवा यत्र शंकरः प्रपितामहः ॥ ३३ ॥ <br>
कुरुक्षेत्रमिति स्थानं भवते विनिवेदितम् ॥ <br>
यत्र स्थाणुप्रिया देवी देवः स्थाणुसमाह्वयः ॥ ३४ ॥ <br>
उक्तं कनखलंनाम मया ते स्थानमुत्तमम् ॥ <br>
उग्रो यत्र पुरारातिरुग्रा गिरिवरात्मजा ॥ ३५ ॥ <br>
तालकाख्यं महाक्षेत्रं मार्कंडेय मयोदितम् ॥ <br>
देवी स्वायंभुवी यत्र स्वयंभूः परमेश्वरः ॥ ३६ ॥ <br>
अट्टहासमिति प्रोक्तं महास्थानं मया तव ॥ <br>
यत्रार्कः पूजयित्वेशमासीत्पूर्णमनोरथः ॥ ॥ ३७ ॥ <br>
कृत्तिवासाभिधं क्षेत्रमुक्तं ते वेदवित्तम ॥ <br>
यः कैलासादपि श्लाघ्यो निवासः कृत्तिवाससः ॥ ३८ ॥ <br>
भ्रमरांबिकया देव्या महेशो मल्लिकार्जुनः ॥ <br>
श्रीशैले सृष्टिसिद्धयर्थं पूजितः परमेष्ठिना ॥ ३९ ॥ <br>
सुवर्णमुखरीतीरे कालहस्तीति शंकरः ॥ <br>
व्यासेनाराधितो भृंगमुखरालकयांबया ॥ 1.3.2.2.४० ॥ <br>
कांच्यामेकाम्रमूलस्थः कामाक्ष्या कामशासनः ॥ <br>
तपस्यंत्याभिसंश्लिष्टो वलयेनांकितोऽभवत् ॥ ४१ ॥ <br>
अस्ति व्याघ्रपुरंनाम तिल्लिकाननमध्यगम् ॥ <br>
यत्र नृत्यंतमीशानं पर्युपास्ते पतंजलिः ॥ ४२ ॥ <br>
श्वेतारण्यमिति स्थानमुक्तं तव मया पुरा ॥ <br>
भग्नमैरावतो दंतं भेजे यत्र शिवार्चनात् ॥ ४३ ॥ <br>
सेतुबंधमिति स्थानमवोचं तत्र राघवः ॥ <br>
रामनाथाख्यया देवमंहोघ्नं प्रत्यतिष्ठिपत् ॥ ४४ ॥ <br>
गतप्रत्याह्वय स्थानं विद्यते वृषभध्वजः ॥ <br>
यत्र जंबूतरोर्मूले जगद्रक्षार्थमाश्रितः ॥ ४५ ॥ <br>
मणिमुक्तानदीमन्वक्क्षेत्रे वृद्धाचलाह्वये ॥ <br>
नित्यं सन्निहितो देव इत्याकर्णित एव ते ॥ ४६ ॥ <br>
श्रीमन्मध्यार्जुनंनाम श्रुतं स्थानमनुत्तमम् ॥ <br>
यस्मिन्वरप्रदो नित्यं गौरीसहचरो हरः ॥ ४७ ॥ <br>
आस्थितं सोमनाथेन सोमतीर्थं त्वया श्रुतम् ॥ <br>
यत्र त्यक्तवतां देहं न भूयो भवबंधनम् ॥४८॥ <br>
आकर्णितं हि भवता क्षेत्रं सिद्धवटाह्वयम् ॥ <br>
यत्र सिद्धाः समर्चंति ज्योतिर्लिंगमनुत्तमम् ॥ ४९ ॥ <br>
अश्रावि खलु ते क्षेत्रं कमलालयसंज्ञकम् ॥ <br>
वल्मीकेशार्चनाल्लेभे यत्र श्रीर्जीविता हरेः ॥ 1.3.2.2.५० ॥ <br>
श्रुतवानसि कंकाद्रिं यत्र संनिहितो हरः ॥ <br>
इदानीमप्युपासाते मोक्षाय ब्रह्मकेशवौ ॥५१॥ <br>
श्रीमद्द्रोणपुरं वेत्सि यस्मिन्कलियुगक्षये ॥ <br>
नौकामारूढवानब्धौ क्षुभिते पार्वतीपतिः ॥ ५२ ॥ <br>
श्रुतं ब्रह्मपुरंनाम क्षेत्रं यत्रेंद्रजित्पुरा ॥ <br>
आर्यपुष्करिणीतीरे स्थापयामास धूर्जटिम् ॥ ५३ ॥ <br>
श्रीकोटिकाख्यं ज्ञानाभिक्षेत्रं यत्रेंदुशेखरः ॥ <br>
समाराधयतां पुंसां पापकोटीर्व्यपोहति ॥ ५४ ॥ <br>
आकर्णितं च गोकर्णं शिवं यत्संनिधानतः ॥ <br>
आरिराधयिषुः स्वर्गं जामदग्न्यो न कांक्षति ॥ ५५ ॥ <br>
त्रिपुरांतकमुक्तं ते क्षेत्रं यत्र त्रियंबकः ॥ <br>
निराकरोति निरयाद्भयं दृष्टवतां नृणाम् ॥ ५६ ॥<br>
उक्तं कालांजनं क्षेत्रं यद्वासी कालकंधरः ॥ <br>
निर्वापयति भक्तानां घोरसंसारसंज्वरम् ॥ ५७ ॥ <br>
प्रियालवणमाख्यातं क्षेत्रं यत्रांबिकापतिः ॥  <br>
पयोर्थिने पयःसिंधुं विततारोपमन्यवे ॥ ५८ ॥ <br>
क्षेत्रं प्रभासमुक्तं ते यत्र खंडेंदुशेखरः ॥ <br>
पूजितः शौरिसीरिभ्यां दत्तवानक्षयं फलम् ॥ ५९ ॥ <br>
वेदारण्यं विजानीषे यस्मिन्प्रमथनायकः॥ <br>
अभ्यर्थितोऽभून्मोक्षार्थं दक्षेण प्राक्कृतागसा ॥ 1.3.2.2.६० ॥ <br>
हेमकूटं त्वमश्रौषीः स्थानं विषमचक्षुषः ॥ <br>
पुंसां तपस्यतां यत्र पुनर्जननतो न भीः ॥ ६१ ॥ <br>
क्षेत्रं वेणुवनंनाम विद्यते पापनाशनम् ॥ <br>
यत्र वंशलतागर्भाज्जातो मुक्तामणिः शिवा ॥ ६२ ॥ <br>
जालंधरमिति स्थानमंधकारेस्त्वया श्रुतम् ॥ <br>
लेभे गणपतां तत्र तपस्याभिर्जलंधरः ॥ ६३ ॥ <br>
ज्वालामुखमिति स्थानमज्ञासीः कथितं मया ॥ <br>
यत्र ज्वालामुखी देवी कालरुद्रमपूजयत् ॥ ६४ ॥ <br>
अस्ति भद्रवटोनाम क्षेत्रमुक्तं श्रुतं त्वया ॥ <br>
त्र्यंबकं यत्र हेरंबः संपदे पर्यपूजयत् ॥ ६५ ॥ <br>
न्यग्रोधारण्यमुक्तं ते यत्रोग्रो निर्ममे किल ॥ <br>
उच्चंडतांडवं काल्या साकं संघर्षमेयिवान् ॥ ६६ ॥ <br>
गंधमादनसंज्ञं तत्क्षेत्रमाकर्णितं त्वया ॥ <br>
आंजनेयेन रचितं यत्र मृत्युंजयार्चनम् ॥ ६७ ॥ <br>
गोपर्वतमिति स्थानं शंभोः प्रख्यापितं मया ॥ <br>
यत्र पाणिनिना लेभे वैयाकरणिकाग्र्यता ॥ ६८ ॥ <br>
वीरकोष्ठमिति क्षेत्रस्थानं नन्ववधारितम् ॥ <br>
यत्र प्रचेतसा लेभे तपसा कविमुख्यता ॥ ६९ ॥ <br>
महातीर्थमिति प्रोक्तं जानीषे यत्र शंभुना ॥ <br>
अध्यापितास्सुपर्वाणः सर्वेऽपि द्रुहिणादयः ॥ 1.3.2.2.७० ॥ <br>
मयूरपुरमुक्तं ते क्षेत्रं माहेश्वरं मया ॥ <br>
लेभे यत्र व्रतस्थेन ह्रादिनी वज्रपाणिना ॥ ७१ ॥ <br>
श्रीसुंदरमिति क्षेत्रमुक्तं वेगवती तटे ॥ <br>
कलावपि युगे यस्मिन्देवदेवेन दीप्यते ॥ ७२ ॥ <br>
कुंभकोणमिति स्थानं शंभोर्वेत्सि हि यत्र सा ॥ <br>
गंगापि माघे सान्निध्यं कुरुते स्वाघशांतये ॥ ७३ ॥ <br>
अनुगोदावरीतीरं त्र्यंबकंनाम ते श्रुतम् ॥ <br>
शक्तिं यत्र गुहो लेभे तारकासुरघातिनीम् ॥ ७४ ॥ <br>
श्रीपाटलं व्याघ्रपुरमाख्यातं वेदवित्तम ॥ <br>
त्रिशंकुना जातिशुद्ध्यै यत्र गंगाधरोर्चितः ॥ ७५ ॥ <br>
क्षेत्रं कदंबपुर्य्याख्यं भवता चावधारितम् ॥ <br>
त्वत्कृते यत्र शूलेन कृतांतं शम्भुरक्षिणोत् ॥ ॥ ७६ ॥ <br>
अविनाशाख्यमुक्तं ते क्षेत्रं यत्र वृषध्वजः ॥ <br>
सान्निध्यं पडिकण्ठाय विततार प्रसेदिवान् ॥ ७७ ॥ <br>
रक्तैकाननमाख्यातं मया क्षेत्रं तवानघ ॥ <br>
मित्रावरुणयोर्यत्र रुद्रोऽजनि वरप्रदः ॥ ७८ ॥ <br>
श्रीहाटकेश्वरं क्षेत्रं पातालस्थं त्वया श्रुतम् ॥ <br>
यत्र वैरोचनिर्देवं स्वपदप्राप्तयेर्चति ॥ ७९ ॥ <br>
वेत्सि शंभोः प्रियावासं कैलासं नित्यसेवकः ॥ <br>
यत्र यक्षेश्वरस्त्र्यक्षमयर्चयति भक्तितः ॥ 1.3.2.2.८० ॥ <br>
स्थानानि खंडपरशोरित्युक्तानि मया पुरा ॥ <br>
त्वयाप्यवधृतान्येव किं भूयः श्रोतुमिच्छसि ॥ ८१ ॥ <br>
इत्यूचिवानेष शिलादनंदनो मुनेर्मृकण्डोस्तनयं मुनीश्वरम् ॥ <br>
भक्त्या नमंतं पदयोः करेण पस्पर्श मौलौ करुणारसार्द्रः ॥ ८२ ॥ <br>
इति श्रीस्कांदे महापुराण एकाशीतिसाहस्र्यां संहितायां प्रथमे माहेश्वरखण्डेऽरुणाचलमाहात्म्य उत्तरार्धे महीमण्डलस्थविविधशिवक्षेत्रवर्णनंनाम द्वितीयोऽध्यायः ॥ २ ॥ <br>
<br>
<br>
</span>
