<span style="font-size: 14pt; line-height: 200%">॥ नंदिकेश्वर उवाच ॥ ॥ <br>
अरुणाचलमाहात्म्यं विस्तरात्परिपृच्छता ॥ <br>
मार्कंडेय त्वया मन्ये मयि न्यस्तो महान्भरः ॥ १ ॥ <br>
स्थाने कुतूहलाक्षिप्तं मनस्तव महामते ॥ <br>
यः शोणाद्रीशचरितं न वेत्ति स नरः पशुः ॥ २ ॥ <br>
कथं वा शक्यते वक्तुं जानानरपि कार्त्स्न्यतः  ॥ <br>
शोणाचलजुषः शंभोर्माहात्म्यं महितोदयम् ॥३॥ <br>
कथं वा श्रुतमप्येतदाश्चर्यरसभावितैः ॥ <br>
अशेषमवधार्येत प्रज्ञावत्प्रवरैरपि ॥४॥ <br>
इदानीं स्मर चित्रं तु चरित्रं स्मरवैरिणः ॥ <br>
परामृतानुभूत्येव सत्यं नृत्यति मे मनः ॥ ५ ॥ <br>
अद्भुतं शिवचारित्रमास्कंदितमनोहरम् ॥ <br>
मम वर्णयितुं कार्त्स्न्यान्नैव शक्नोति शेमुषी ॥ ६ ॥ <br>
तथाप्येष प्रवक्ष्येऽहमंशांशेन यथामति ॥ <br>
पुण्यं शोणाद्रिनाथस्य माहात्म्यं श्रूयतां मुने ॥ ७ ॥ <br>
पुरादिदेवकल्पादौ निर्विकल्पो महेश्वरः ॥ <br>
स्वेच्छया सकलं विश्वं पुनरप्युदभावयत् ॥ ८ ॥ <br>
उद्भावितं च तद्विश्वं स्रष्टुं पातुं च सर्वदा ॥ <br>
अन्विच्छन्नादिदेवोऽसौ ब्रह्मविष्णू विनिर्ममे ॥ ९ ॥ <br>
असृजद्दक्षिणांगेन त्र्यंबकः परमेष्ठिनम् ॥ <br>
विष्टरश्रवसं देवो वामांगेन च सृष्टवान् ॥ 1.3.2.8.१० । <br>
ब्रह्माणं रजसा विष्णुं सत्त्वेन समयूयुजत् ॥ <br>
नियुक्तौ देवदेवेन तौ विरंच्यच्युतावुभौ ॥ ११ ॥<br>
ईशाते सर्वजगतां सृष्टिरक्षाविधानयोः ॥ <br>
मनसैव मरीच्यादीन्ससर्ज ब्राह्मणान्दश ॥ १२ ॥ <br>
दक्षं च दक्षिणांगुष्ठात्सृष्ट्यै प्रावर्तयद्विधिः ॥ <br>
मुखेन ब्राह्मणान्दोर्भ्यां क्षत्रियानूरुतो विशः ॥ १३ ॥ <br>
शूद्रांश्च पद्भ्यां निरमात्स्वयं च कमलासनः ॥ <br>
मरीचितनयाज्जज्ञुः कश्यपादसुरास्सुराः ॥ १४ ॥ <br>
मरुतः फणिनो गृध्रा गंधर्वासरसोऽपि च ॥ <br>
मनुश्च यस्य संतानो मानवोऽयं प्रवर्त्तते ॥ १५ ॥ <br>
नानाज्ञातित्वमापाद्य नानाकर्मप्रवर्तकाः ॥ <br>
अत्रेश्च समभूदार्षं क्षात्रं च द्विविधं कुलम् ॥ १६ ॥ <br>
पुलस्त्यपुलहाभ्यां च जज्ञिरे यक्षराक्षसाः ॥ <br>
उतथ्यगीष्पतिमुखा जज्ञिरेंऽगिरिसो मुनेः ॥ १७ ॥ <br>
भृगोरग्निः समुदभूच्च्यवनाद्यास्तथर्षयः ॥ <br>
वसिष्ठप्रमुखेभ्यश्च संबभूबुर्महर्षयः ॥ <br>
यत्पुत्रपौत्रैर्भुवनमिदमापूर्यतेऽखिलम् ॥ १८ ॥ <br>
एवं ब्रह्माऽऽत्मजैः स्वीयैरिदमापूरयज्जगत् ॥ <br>
कालेन वैभवेनापि विसस्मार महेश्वरम् ॥ १९ ॥ <br>
अच्युतोऽपि भृगोः पुत्रीमुद्वाह्य कमलालयाम् ॥ <br>
मत्स्यादिरूपो जगति भवन्नास्मरदीश्वरम् ॥ 1.3.2.8.२० ॥ <br>
सृष्टिस्थितिभ्यां द्रुहिणाब्जनाभौ स्वाधीनतां नूनमुपागताभ्याम् ॥ <br>
अतीव गर्वं दधतुर्न कस्य मदोऽधिकारेण भवेन्नरस्य ॥ २१ ॥ <br>
इति श्रीस्कांदे महापुराण एकाशीतिसाहस्र्यां संहितायां प्रथमे माहेश्वरखंडेऽरुणाचलमाहात्म्य उत्तरार्धे सृष्टिवणर्नंनामाष्टमोऽध्यायः ॥ ८ ॥ छ ॥ <br>
<br>
<br>
</span>
