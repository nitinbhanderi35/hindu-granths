<span style="font-size: 14pt; line-height: 200%">।। गौतम उवाच ।। ।। <br>
पुरा नारायणः कल्पे शयानः सलिलार्णवे ।। <br>
शेषपर्यंकशयने कदाचिन्नैव बुध्यत ।। १ ।। <br>
तमसा पूरितं विश्वमपज्ञातमलक्षणम् ।। <br>
वीक्ष्य कल्पावसानेऽपि विषेदुर्नित्यसूरयः।।२।। <br>
अहो कष्टमिदं रूपं तमसा विश्वमोहनम् ।। <br>
येन कल्पावसानेपि विष्णुर्नाद्यापि बुध्यते ।।३।। <br>
ज्योतिषः पुरुषं पूर्णमपश्यंतं सुरा अपि ।। <br>
कथं वा तमसः शांतिं लभेरन्परिभाविनः ।।४।।<br>
इति निश्चित्य मनसा देवदेवमुमापतिम् ।। <br>
चिंतयामासुरात्मस्थं तेजोराशिं निरंजनम् ।। ५ ।। <br>
ततः प्रसन्नो भगवांस्तेजोराशिर्महेश्वरः ।। <br>
विश्वावनाय विज्ञप्तः प्रणतैर्नित्यसूरिभिः ।। ६ ।। <br>
ततस्तेजोमयाच्छंभोः स्फुलिंगांशुसमुद्भवाः ।। <br>
उदस्तंभंत देवानां त्रयस्त्रिंशच्च कोटयः ।।७।। <br>
बोधितः सकलैर्देवैः समुत्थाय रमापतिः।।<br>
प्रभातं वीक्ष्य सकलं मनस्येवमचिन्तयत् ।। ८ ।। <br>
मया तमसि उद्रेकादकाले शयनं कृतम् ।। <br>
प्रबोधाय परं ज्योतिः स्वयं दृष्टः सदाशिवः ।। ९ ।। <br>
जगदुत्पत्तिकृत्यानि स्वयं कर्तुं व्यवस्यति ।। <br>
किं मयात्र पुनः कार्यं ब्रह्मणा वा स्वयंभुवा।।। 1.3.1.6.१०।।<br>
धिङ्मां स्थितमनात्मज्ञं निद्रया हृतचेतसम् ।। <br>
अथवा सर्वकर्तारं शरणं यामि शंकरम् ।। १ १।। <br>
सर्वदोषप्रशमनं सर्वाभीष्टफलप्रदम् ।। <br>
पवित्रमल्पपुण्यानां दुर्लभं शंभुदर्शनम् ।।१२।। <br>
चिंतयन्नेवमात्मस्थं ज्योतिर्लिंगं सदाशिवम् ।। <br>
प्रणनाम हरिर्भक्त्या देवमष्टांगतो मुहुः।।१३।। <br>
विश्वस्रष्टारमीशानं तुष्टाव दुरितच्छिदम् ।। <br>
अथ तेजोमयः शंभुः शरण्यः शरणागतम् ।। १४।। <br>
अनुगृह्य कटाक्षैस्तं समुत्तिष्ठेत्यभाषत ।। <br>
उत्थाय करुणापूर्णं शंभुं चंद्रार्द्धशेखरम् ।।१५।।<br>
नमस्त्रिभुवनेशाय त्रिमूर्तिगुणधारिणे ।। <br>
त्रिदेववपुषे तुभ्यं त्रिदृशे त्रिपुरद्रुहे ।। १६ ।। <br>
त्वमेव जगतामीशो निजांशैर्देवतामयैः ।। <br>
कार्यकारणरूपेण करोषि स्वेच्छया क्रियाः ।। १७ ।। <br>
मां नियुज्य जगद्गुप्तौ परिमोह्य च मायया ।। <br>
न दोषमुत संकल्पं विहातुमपि नेच्छसि ।। १८ ।। <br>
किं करोमि जगन्मूर्त्तौ न्यस्तभारोऽस्म्यहं त्वयि ।। <br>
न दोषमीहसे नूनमकालशयनेन माम् ।। १९ ।। <br>
हर शम्भो हरेरार्तिमनुतापं समीक्ष्य सः ।। <br>
आदिदेश हरः श्रीमान्प्रायश्चित्तं हरेरिदम् ।। 1.3.1.6.२० ।। <br>
अरुणाचलरूपेण तिष्ठामि वसुधातले ।। <br>
तस्य दर्शनमात्रेण भविता ते तमः क्षयः ।। २१ ।। <br>
पूर्वस्मै विष्णवे तत्र वरो दत्तो मया पुरा।। <br>
तदैव तैजसं लिंगमरुणाचल संज्ञितम् ।। <br>
तेजोमयमिदं रूपं प्रशांतं लोकरक्षणात्।। <br>
यदग्निमयमव्यक्तमपारगुणवैभवम्।। २३।। <br>
नदीनां निर्झराणां च मेघमुक्तांभसामपि ।। <br>
अंतर्ज्योतिर्मयत्वेन लयस्तत्रैव दृश्यते ।। २४ ।। <br>
अंधानां दृष्टिलाभेन पंगूनां पादसंचरैः ।। <br>
अपुत्राणां च पुत्राप्त्या मूकानां वाक्प्रवृत्तिभिः ।। २५ ।। <br>
सर्वसिद्धिप्रदानेन सर्वव्याधिविमोचनैः ।। <br>
सर्वपापप्रशमनैर्यत्सर्ववरदं स्थितम् ।। २६ ।। <br>
इत्युक्तांतर्दधे शम्भुर्हरिश्चैवारुणाचलम् ।। <br>
आगत्य तप आस्थाय शोणाचलमुपास्त च ।। २७ ।। <br>
तमद्रिं परितो दृष्ट्वा सुरान्काननसंश्रयान् ।। <br>
ऋषीणामाश्रमान्पुण्यान्स्थापयामास वै हरिः ।। <br>
वेदान्सांगोपनिषदान्समंतान्मूर्तिधारिणः ।। २८ ।। <br>
ससर्ज दिव्यरूपाणां शतमप्सरसां कुलम् ।। <br>
नृत्यैर्गीतैश्च वादित्रैस्सेवध्वमिति चादिशत् ।। २९ ।। <br>
स्नात्वा ब्रह्मसरस्यस्मिन्विष्णुः कमललोचनः ।। <br>
प्रदक्षिणं चकारामुमरुणाद्रिं समर्चितम् ।। 1.3.1.6.३० ।। <br>
अपापः सर्वलोकानामाधिपत्यं च लब्धवान् ।। <br>
रमया सहितो नित्यमभिरूपसुरूपया ।। ३१ ।। <br>
भास्करस्तेजसां राशिरसुरैरपि पीडितः ।। <br>
ब्रह्मोपदेशादानर्च भक्त्यारुणगिरीश्वरम् ।। ३२ ।। <br>
निमज्ज्य विमले तीर्थे पावने ब्रह्मनिर्मिते ।। <br>
प्रदक्षिणं चकारैनमरुणार्द्रि स्वयंप्रभुम् ।। ३३ ।। <br>
अशेषदैत्यविजयं लब्ध्वा मेरुप्रदक्षिणम् ।। <br>
लेभे च परमं तेजः परतेजःप्रणाशनम् ।। ३४ ।। <br>
दक्षशापानलाक्रांतस्सोमः शिववचोबलात् ।। <br>
अरुणाचलमभ्यर्च्य लब्धरूपोऽभवत्पुनः ।। ३५ ।। <br>
अग्निर्ब्रह्मर्षिशापेन यक्ष्मरोगप्रपीडितः ।। <br>
अपूतोऽपि पवित्रोऽभूदरुणाचलसेवया ।। ३६ ।। <br>
शक्रो वृत्रं बलं पाकं नमुचिं जृंभमुद्धृतम् ।। <br>
शिवलब्धवरान्दैत्यान्पुरा हत्वा जगत्पतीन् ।। ३७ ।। <br>
पातकैश्च परिक्षीणस्तथा लोकांतमाश्रितः ।। <br>
शम्भुं प्रसाद्य तपसा शिवेन परिचोदितः!।। ३८ ।। <br>
अरुणाद्रिं समभ्यर्च्य विपापोऽभूत्सुराधिपः ।। <br>
इष्ट्वा च हयमेधेन प्रीणयामास शंकरम् ।। ३९ ।। <br>
लब्ध्वा चेन्द्रपदं शक्रः शतमप्सरसांकुलम् ।। <br>
सेवार्थमादिशन्छ्रीमान्दिव्यदुंदभिसेवया ।। 1.3.1.6.४० ।। <br>
पुष्पमेघान्समादिश्य दिव्याभिः पुष्पवृष्टिभिः ।। <br>
समर्चयति शोणाद्रिं दिवि नित्यं च वंदते ।। ४१ ।। <br>
शेषोऽपि शोणशैलेशं समभ्यर्च्य शिवाज्ञया ।। <br>
अभजत्कामरूपत्वं महीमण्डलधारकः ।। ४२ ।। <br>
अन्ये नागाश्च गन्धर्वाः सिद्धाश्चाप्सरसां गणाः ।। <br>
दिक्पालाश्च तमभ्यर्च्य लेभिरेऽपेक्षितान्वरान् ।। ४३ ।। <br>
देवैरशेषैर्दैत्यादीञ्जेतुकामैः समुद्यतैः ।। <br>
प्रार्थितः सर्वतोऽभीष्टवरदोऽरुणभूधरः ।। ४४ ।। <br>
त्वष्ट्रा विरचिताकार आदित्यस्तेजसा तपन् ।। <br>
ग्रहनाथस्तु शोणाद्रिं विलंघयितुमुद्यतः ।। ४५ ।। <br>
रथवाहाः पुनस्तस्य शक्तिहीनाः श्रमं गताः ।। <br>
सोऽपि श्रिया विहीनश्च जातः गोणाद्रितेजसा ।। ४६ ।। <br>
नाशक्नोच्च दिवं गन्तुं सर्वगत्यांशुमालिनः ।। <br>
स तु ब्रह्मोपदेशेन समाराध्यारुणाचलम् ।। ४७ ।। <br>
प्रीत्या तस्माद्विभोर्लेभे मार्गं व्योम्नो हयाञ्छुभान् ।। <br>
ततः प्रभृति तिग्मांशुः स हि शोणाख्यपर्वतम् ।। ४८ ।। <br>
न लंघयति किं त्वस्य प्रदक्षिणपरिक्रमैः ।। <br>
दक्षयागपरिध्वस्ता हीनांगास्त्रिदशाः पुरा ।। ४९ ।। <br>
अरुणाचलमाराध्य नवान्यंगानि लेभिरे ।। <br>
पूषा दन्तं शिखी हस्तं भगो नेत्रं त्वखंडितम् ।। 1.3.1.6.५० ।। <br>
घ्राणं वाणी च लेभे सा शोणाचलनिषेवणात् ।। <br>
भार्गवः क्षीणनेत्रस्स विष्णुहस्तकुशाग्रतः ।। ५१ ।। <br>
बलिदत्तावनीदानजलधारानिरोधतः ।। <br>
स तु शोणाचलं गत्वा तपः कृत्वातिदुष्करम् ।। ५२ ।। <br>
लेभे नेत्रं च पूतात्मा भास्कराख्ये गिरौ स्थितः ।। <br>
अरुणाचलनाथस्य सेवया सूर्यसारथिः ।। ५३ ।। <br>
प्रतर्दनाख्यो नृपतिर्ग्रहीतुं देवकन्यकाम् ।। <br>
अरुणाद्रिपतेर्गानं कुर्वंतीं सादरोऽभवत् ।। ५४ ।। <br>
क्षणात्कपिमुखो जातो मंत्रिभिश्चोदितो नृपः ।। <br>
प्रत्यर्प्य तां पुनश्चान्याः प्रादादरुणभूभृते ।। ५५ ।। <br>
ततश्चारुमुखोजातः प्रसादादरुणेशितुः ।। <br>
सायुज्यमस्मै सकलं दत्तवान्भक्तिभावतः ।।५६।। <br>
अरुणाचलनाथस्यसंनिधौ ज्ञानदुर्बलः ।। <br>
गंधर्वः पुष्पकाख्यस्तु भक्तिहीनो ह्यगात्पुरा ।। ५७ ।। <br>
ततो व्याघ्रमुखं दृष्ट्वा गंधर्वपरिचारकाः ।। <br>
किमेतदिति साश्चर्यं पप्रछुस्ते परस्परम् ।। ५८ ।। <br>
अथ नारद निर्दिष्टमवज्ञाफलमात्मनः ।। <br>
बुद्ध्वारुणाद्रिं संपूज्य पुनश्च सुमुखोऽभवत् ।। ५९ ।। <br>
शिवभूमिरियं ख्याता परितो योजनद्वयम् ।। <br>
मुक्तिस्तत्र प्रमीतानां कदापि विलयो न हि ।। 1.3.1.6.६० ।। <br>
सप्तर्षयः पुरा भूमौ शापदोषसमन्विताः ।। <br>
सिषेविरेरुणाद्रिं वै नाथो ज्ञात्वा विनिश्चयम् ।। ६१ ।। <br>
शापमोक्षं ददौ श्रीमान्सप्तर्षीणां महात्मनाम् ।। <br>
सप्तर्षिभिः कृतं तीर्थं सर्वपापविनाशनम् ।। ६२ ।। <br>
शोणाचलस्य निकटे दृश्यते पावनं शुभम् ।। <br>
पंगुर्मुनिः शोणशैलात्पादौ लब्धुं समागतः ।। ६३ ।। <br>
अंतर्हितप्रार्थितार्थो दारुहस्तपुटे वहन् ।। <br>
जानुचंक्रमणव्यग्रः शोणनद्यास्तटं गतः ।। ६४ ।। <br>
दारुहस्तपुटे तीर्थे निचिक्षेप पिपासतः ।। <br>
जानुचंक्रमणे तस्मिन्धूर्तस्तोयं पिपासति ।। ६५ ।। <br>
अथ शोणाचलं प्राप्तः कथं वा दारुहस्तकः ।। <br>
किमेतदिति तं पृच्छन्नाधावत्कलितत्परः ।। ६६ ।। <br>
लब्धपादश्च सहसा जगाम च निजालयम् ।। <br>
नाद्राक्षीत्पुरुषं तत्र दारुहस्तौ पुरोगमौ ।। ६७ ।। <br>
स्वयं गृहीत्वा चालोक्य ववंदेऽरुणपर्वतम् ।। <br>
ननंद लब्धचरणो लब्धरूपो महामुनिः ।। ६८ ।। <br>
विस्मयोत्फुल्लनयनैः शिवभक्तैर्महात्मभिः ।। <br>
पूजितो लब्धपादः सञ्जगाम च यथागतम् ।। ६९ ।। <br>
वाली शक्रसुतः श्रीमाञ्छ्रंगादुदयभूभृतः ।। <br>
अस्ताचलस्य शिखरं प्रतिगन्तुं समुद्यतः ।। 1.3.1.6.७० ।। <br>
आलुलोकेऽरुणगिरिं मध्ये देवनमस्कृतम् ।। <br>
ऊर्ध्वं गंतुं समुद्युक्तः क्षीणवीर्योऽपतद्भुवि ।। ७१ ।। <br>
पित्रा शक्रेण संगम्य चोदितः शोणपर्वतम् ।। <br>
लिंगं तैजसमभ्यर्च्य लब्धवीर्योऽभवत्पुनः ।। ७२ ।। <br>
नलः पूर्वं समभ्यर्च्य स्वसृष्टा मानवप्रियाः ।। <br>
पालयामास धर्मात्मा नीतिसारसमन्वितः ।। ७३ ।। <br>
इलः प्रविश्य सहसा गौरीवनमखंडितम् ।। <br>
स्त्रीभावं समनुप्राप्तः पप्रच्छ स्वं पुरोधसम् ।। ७४ ।। <br>
वशिष्ठेन समादिष्टः शोणाद्रिं समपूजयत् ।। <br>
तपसाराध्य देवेशं पुनः पुंस्त्वमुपागतः ।। ७५ ।। <br>
सोमोपदेशाद्भक्त्याथ सस्मारारुणपर्वतम् ।। <br>
ईशानुग्रहतो लेभे शापमोक्षं तपोधिकः ।। ७६ ।।<br>
लेभे च परमं स्थानमप्राप्यममरैरपि ।। <br>
भरतो मृगशावस्य स्मरणादायुषोऽत्यये ।। ७७ ।।<br>
न मुक्तिं प्राप योगेन मृगजन्मनि संगतः ।। <br>
पत्नीविरहजं दुःखं प्राप्तवानमितं हरिः ।। ७८ ।। <br>
पुनर्भृगूपदेशेन शोणाद्रिमिममर्चयन् ।। <br>
अवतारेषु सर्वेषु सर्वदुःखान्यपाकरोत् ।। ७९ ।। <br>
सरस्वती च सावित्री श्रीर्भूमिः सरितस्तथा ।। <br>
अभ्यर्च्य शोणशैलेशमापदो निरतारिषुः ।। 1.3.1.6.८० ।। <br>
भास्करः पूर्वदिग्भागे विश्वामित्रस्तु दक्षिणे ।। <br>
पश्चिमे वरुणो भागे त्रिशूलं चोत्तराश्रयम् ।। ८१ ।। <br>
योजनद्वयपर्यंते सीमाः शैलेषु संस्थिताः ।। <br>
चतस्रो देवतास्त्वेताः सेवंते शोणपर्वतम्।। ८२ ।। <br>
स्थिताः सीमावसानेषु शोणाद्रीशमवस्थितम् ।। <br>
नमंति देवाश्चत्वारः शिवं शोणाचलाकृतिम् ।। ८३ ।। <br>
अस्योत्तरस्मिञ्छिखरे दृश्यते वटभूरुहः ।। <br>
सिद्धवेषः सदैवास्ते यस्य मूले महेश्वरः ।। ८४ ।। <br>
यस्य च्छायातिमहती सर्वदा मण्डलाकृतिः ।। <br>
लक्ष्यते विस्मयोपेतैः सर्वदा देवमानवैः ।। ८५ ।। <br>
अष्टभिः परितो लिंगैरष्टदिक्पालपूजितैः ।। <br>
अष्टासु संस्थितैर्दिक्षु शोभते ह्युपसेवितः ।। ८६ ।। <br>
नृपाणां शम्भुभक्तानां शंकराज्ञानुपालिनाम् ।। <br>
अत्रैव महदास्थानमादिदेवेन निर्मितम् ।। ८७ ।। <br>
बकुलश्च महांस्तत्र सदार्थितफलप्रदः ।। <br>
आगमार्थविदा मूले वामदेवेन सेव्यते ।। ८८ ।। <br>
अगस्त्यश्च वशिष्ठश्च संपूज्यारुणभूधरम् ।। <br>
संस्थाप्य लिंगे विमले तेपाते तादृशं तपः ।।८९।। <br>
हिरण्यगर्भतनयः पुरा शोणनदः पुमान्।। <br>
अत्र तीव्रं तपस्तप्त्वा गंगाभिमुखगोऽभवत ।। 1.3.1.6.९० ।। <br>
अत्र शोणनदी पुण्या प्रवहत्यमलोदका ।। <br>
वेणा च पुण्यतटिनी परितः सेवतेऽचलम् ।। ९१ ।। <br>
वायव्याश्च दिशो भागे वायुतीर्थं च शोभते ।। <br>
तत्र स्नात्वा मरुत्पूर्वं जगत्प्राणत्वमाप्तवान् ।। ९२ ।। <br>
उत्तरेऽस्य गिरेस्तीर्थं सुवर्णकमलोज्ज्वलम् ।। <br>
दिव्यसौगंधिकाकीर्णं हंसभृंगमनोहरम् ।। ९३ ।। <br>
कौबेरं तीर्थमेशान्यामैशान्यं तीर्थमुत्तमम् ।। ९४ ।। <br>
तस्यैव पश्चिमे भागे विष्णुः कमललोचनः ।। <br>
स्नात्वा विष्णुत्वमभजत्कमलालालिताकृतिः ।। ९५ ।। <br>
नवग्रहाः पुरा तत्र स्नात्वा ग्रहपदं गताः ।। <br>
नवग्रहप्रसादश्च जायते तत्र मज्जताम् ।। ९६ ।। <br>
दुर्गा विनायक स्कन्दो क्षेत्रपालः सरस्वती ।। <br>
रक्षंति परितस्तीर्थं ग्राहयमेतदनन्तरम् ।। ९७ ।। <br>
गंगा च यमुना चैव गोदावरी सरस्वती ।। <br>
नर्मदासिन्धुकावेर्यः शोणः शोर्णनदी च सा ।। ९८ ।। <br>
एता गूढा निषेवंते पूर्वाद्याशासु संततम् ।। <br>
नश्यंत्यः सकलं पापमात्मक्षेत्रसमुद्भवम्।। ९९ ।। <br>
अन्याश्च सरितो दिव्याः पार्थिव्यश्च शुभोदकाः ।। <br>
उदजृंभंत सहसा शोणाद्रीशप्रसादतः ।। 1.3.1.6.१०० ।। <br>
आगस्त्यं दक्षिणे भागे तीर्थं महदुदाहृतम् ।। <br>
सर्वभाषार्थसंसिद्धिर्जायते तत्र मज्जताम् ।। १०१ ।। <br>
अत्रागस्त्यः समागत्य स्नात्वा मुनिगणावृतः ।। <br>
अभ्यर्चयति शोणाद्रिं मासि भाद्रपदे सदा ।। १०२ ।। <br>
वाशिष्ठमुत्तरे भागे तीर्थं दिव्यं शुभोदयम् ।। <br>
सर्ववेदार्थसंसिद्धिर्जायते तत्र मज्जनात् ।। १०३ ।। <br>
अत्र मेरोः समागत्य वशिष्ठो भगवानृषिः ।। <br>
करोत्याश्वयुजे मासि शोणाद्रीशनिषेवणम् ।। १०४ ।।<br>
गंगानाम महत्तीर्थं पूर्वोत्तरदिशि स्थितम् ।। <br>
तत्र स्नानाद्भवेन्नृणां सर्वपातकनाशनम् ।। १०५ ।। <br>
गंगाद्याः सरितः सर्वाः कार्त्तिके मासि संगताः ।। <br>
अत्रारुणाद्रिनाथस्य सेवां कुर्वंति सादरम् ।। १०६ ।। <br>
ब्राह्म्यं नाम महातीर्थमरुणाद्रीशसन्निधौ ।। <br>
तस्योपसंगमात्सद्यो ब्रह्महत्यादि नश्यति ।। १०७ ।। <br>
मार्गे मासि समागत्य ब्रह्मलोकात्पितामहः ।। <br>
स्नात्वा तत्प्रत्यहं देवमर्चयत्यरुणाचलम् ।।।। १०८ ।। <br>
पौषे मासि समागत्य स्नात्वा तीर्थे निजैः सुरैः ।। <br>
महेन्द्रः शोणशैलेशमभ्यर्चयति शंकरम् ।। १०९ ।। <br>
शैवंनाम महातीर्थं संनिधौ तत्र वर्तते ।। <br>
रुद्रो ब्रह्मकपालेन सह तत्र न्यमज्जत ।। 1.3.1.6.११० ।। <br>
अत्र शम्भुर्गणैः सार्द्धं माघे मासि प्रसीदति ।। <br>
प्रायश्चित्तानि सर्वाणि नॄणां सफलयन्भुवि ।। १११ ।। <br>
आग्नेयमग्निदिग्भागे तीर्थं सौभाग्यदायकम् ।। <br>
अग्निरत्र पुरा स्नात्वा स्वाहया संगतः सुखी ।। ११२ ।। <br>
अनंगोपि स्मरः स्नात्वा फाल्गुने मासि संगतः ।। <br>
अभ्यर्च्य शोणशैलेशमभूत्सर्वसुखाधिपः ।। ११३ ।। <br>
दिशि दक्षिणपूर्वस्यां वैष्णवं तीर्थमद्भुतम् ।। <br>
ब्रह्मर्षयः सदा तत्र वसंति कृतकौतुकाः ।। ११४ ।। <br>
चैत्रे मासि समागत्य विष्णुस्तत्र रमापतिः ।। <br>
स्नात्वाभ्यर्च्यारुणाद्रीशमभवल्लोकनायकः ।। ११५ ।। <br>
सौरंनाम महातीर्थं कौबेरदिशि जृंभितम् ।। <br>
सर्वरोगोपशांतिश्च जायते तत्र मज्जनात् ।। ।। ११६ ।। <br>
वैशाखे मासि दिनकृत्स्नात्वात्रेशं निषेवते ।। <br>
वालखिल्यैः समं श्रीमान्वेदैश्च सह संगतः ।। ११७ ।। <br>
आश्विनं पावनं तीर्थमीशब्रह्मोत्तरे स्थितम् ।। <br>
आप्लुतौ भिपजौ दस्रौ पूतावत्र निमज्जनात् ।। ११८ ।। <br>
अत्राश्विनौ समागत्य स्नात्वाभ्यर्च्य च शंकरम् ।। <br>
दक्षिणे शोण शैलस्य निकटे वर्त्तते शुभम् ।। ११९ ।। <br>
कामदं मोक्षदं चैव तीर्थं पांडवसंज्ञितम् ।। <br>
पुरा हि पांडवास्तत्र मजनात्क्षितिनायकाः ।। 1.3.1.6.१२० ।। <br>
अत्र धात्री समागत्य सर्वौषधिफलान्विता ।। <br>
ज्येष्ठे मासि समं देवैरार्चयच्चारुणाचलम् ।। १२१ ।। <br>
आषाढे मासि संत्यक्ता विश्वेदेवा महाबलाः ।। <br>
अभ्यर्च्य शोणशैलेशमागच्छन्मखराध्यताम् ।। १२२ ।। <br>
वैश्वदेवं महातीर्थं सोमसूर्योत्तराश्रयम् ।। <br>
विश्वाधिपत्यमतुलं लभ्यते तत्र मज्जनात् ।। ।। १२३ ।। <br>
परितो लक्ष्यते तीर्थं पूर्वस्यां दिशि शोभने ।। <br>
अत्र लक्ष्मीः पुरा स्नात्वा लेभे पुरुषमुत्तमम् ।। १२४ ।। <br>
उत्तरस्यां दिशि पुरा पुण्या स्कंदनदी स्थिता ।। <br>
अत्र स्नात्वा पुरा स्कंदः संप्राप्तो विपुलं बलम् ।। १२५ ।। <br>
पश्चिमस्यां दिशि ख्याता परा कुंभनदी शुभा ।। <br>
अगस्त्यः कुंभकः कुंभस्तत्र नित्यं व्यवस्थितः ।। १२६ ।। <br>
गंगा च मूलभागस्था यमुना गगने स्थिता ।। <br>
सोमोद्भवा शिरोभागे सेवंते शोणपर्वतम् ।। १२७।। <br>
बहून्यपि च तीर्थानि संभूतानि समंततः ।। <br>
तेषां भेदान्पुरा वेत्तुं मार्कण्डेयस्तु नाशकत् ।। १२८ ।। <br>
तपोभिर्बहुभिस्सोयं शोणाद्रीशमतोषयत् ।। <br>
प्रार्थयामास च वरं प्रीतात्तस्मान्मुनीश्वरः ।। १२९ ।।<br>
।। मार्कण्डेय उवाच ।। ।। <br>
भगवन्नरुणाद्रीश तीर्थभेदाः सहस्रशः ।। <br>
प्रख्याताश्च प्रकाशंते दुर्बोधास्त्वल्पचेतसाम् ।। 1.3.1.6.१३० ।। <br>
कथमेकत्र सांनिध्यं लभेरन्भुवि मानवाः ।। <br>
अपर्याप्तश्च भवति पृथगेषां निषेवणे ।।१३१।। <br>
अंतर्निगूढतेजास्त्वं गत्वा यस्सकलैः सुरैः ।। <br>
आरण्यसे कुरु तथा शोणाद्रिस्पर्शभीरुभिः ।। १३२ ।। <br>
अहं च शंभुमभ्यर्च्य तपसारुणपर्वतम् ।। <br>
सर्वलोकोपकारार्थं सूक्ष्म लिंगमपूजयम् ।। १३३ ।। <br>
विश्वकर्मकृतं दिव्यं विमानं विविधोत्सवम् ।। <br>
संकल्प्य सकलान्भोगान्नित्यानजनयत्पुनः ।। १३४ ।। <br>
धर्मशास्त्राणि विविधान्यवापुर्मुनिपुंगवाः ।। <br>
शिवकार्याणि सर्वाणि चक्रुभक्तिसमन्विताः ।। १३५ ।। <br>
मया च शंभुमभ्यर्च्य कृताग्न्याहुतिसंभवाः ।। <br>
सप्त कन्या वरारोहाः पूजार्थं विनियोजिताः ।। १३६ ।। <br>
हतशत्रुगणैभूपैर्लब्धराज्यैः पुरा नृपैः ।। <br>
प्रत्येकं विविधैर्भोगैः शोणशैलाधिपोर्चितः ।। १३७ ।। <br>
इदमनुभववैभवं विचित्रं दुरितहरं शिवलिंगमद्रिरूपम् ।। <br>
अमलमनभिगम्यनामधेयं वरमरुणाद्रिनायकं भजस्व ।। १३८ ।। <br>
अवनतजनरक्षणोचितस्य स्मरणनिराकृतविश्वकल्मषस्य ।। <br>
भजनममितपुण्यराशियोगादरुणगिरेः कृतिनः परं लभस्व ।। १३९ ।। <br>
इति श्रीस्कांदे महापुराण एकाशीतिसाहस्र्यां संहितायां प्रथमे माहेश्वरखण्डेऽरुणाचलमाहात्म्ये पूर्वार्धेऽरुणाचलस्थविविधतीर्थमाहात्म्यवर्णनंनाम षष्ठोऽध्यायः ।। ६ ।।<br>
<br>
<br>
</span>
