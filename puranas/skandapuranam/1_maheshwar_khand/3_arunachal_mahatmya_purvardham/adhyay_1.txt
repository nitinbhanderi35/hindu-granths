<span style="font-size: 14pt; line-height: 200%">।। श्रीगणेशाय नमः।। ।। <br>
अथ श्रीमदरुणाचलमाहात्म्यपूर्वार्धः प्रारभ्यते।। ।। <br>
ललाटे त्रैपुंड्री निटिलकृतकस्तूरितिलकः स्फुरन्मालाधारः स्फुरितकटिकौपीनवसनः ।। <br>
दधानो दुस्तारं शिरसि फणिराजं शशिकलां प्रदीपः सर्वेषामरुणगिरियोगीविजयते ।।१।। <br>
।। व्यास उवाच ।। ।। <br>
अथाहुर्मुनयः सूतं नैमिषारण्यवासिनः ।। <br>
अरुणाचलमाहात्म्यं त्वत्तः शुश्रूषवो वयम् ।। २ ।। <br>
तन्माहात्म्यं वदेत्युक्तः सूतः प्रोवाच तान्मुनीन् ।। <br>
।। श्रीसूत उवाच ।। ।। <br>
एतदर्थं चतुर्वक्त्रं पप्रच्छ सनकः पुरा ।। ३ ।।<br>
&nbsp;शृणुतावहिता यूयं तद्वो वक्ष्यामि सांप्रतम् ।। <br>
यदाकर्णयतां भक्त्या नराणां पापनाशनम् ।। ४ ।। <br>
सत्यलोके स्थितं पूर्वं ब्रह्माणं कमलासनम् ।। <br>
सनकः परिपप्रच्छ प्रणतः प्रांजलिः स्थितः ।। ५ ।। <br>
।। सनक उवाच ।। ।। <br>
भुवनाधार देवेश वेदवेद्य चतुर्मुख ।। <br>
आसीदशेषविज्ञानं प्रसादाद्भवतो मम ।। ६ ।। <br>
भवद्भक्तिविभूत्या मे शोधिते चित्तदर्पणे ।। <br>
बिंबते सकलं ज्ञानं सकृदेवोपदेशतः ।। ७ ।। <br>
सारार्थं  वेदवेदानां शिवज्ञानमनाकुलम् ।। <br>
लब्धवानहमत्यंतं कटाक्षैस्ते जगद्गुरोः ।। ८ ।। <br>
लिंगानि भुवि शैवानि दिव्यानि च कृपानिधे ।। <br>
मानुषाणि च सैद्धानि भौतानि सुरनायक ।। ९ ।। <br>
नामस्मरणमात्रेण यत्पातकविनाशनम् ।। <br>
शिवसारूप्यदं नित्यं मह्यं वद दयानिधे ।। ११ ।। <br>
अनादिजगदाधारं यत्तेजः शैवमव्ययम् ।। <br>
यच्च दृष्ट्वा कृतार्थः स्यात्तन्मह्यमुपदिश्यताम् ।। १२ ।। <br>
इति भक्तिमतस्तस्य कौतूहलसमन्वितम् ।। <br>
वाक्यमाकर्ण्य भगवान्प्रससाद तपोनिधिः ।। ।। १३ ।। <br>
दध्यौ च सुचिरं शंभुं पंकजासनसंस्थितः ।। <br>
अंतरंगसुखांभोधिमग्नचेताश्चतुर्मुखः ।। १४ ।। <br>
दृष्ट्वा यदा पुरा दृष्टं तेजःस्तंभमयं शिवम् ।। <br>
उत्तीर्णसकलाधारं न किंचित्प्रत्यबुध्यत ।। १५ ।। <br>
पुनराज्ञां शिवाल्लब्धामनुपालयितुं प्रभुः ।। <br>
निर्वर्त्त्य हृदयं योगात्सस्मार सुतमानतम् ।। १६ ।। <br>
शिवदर्शनसंजातपुलकांकितविग्रहः ।। <br>
आनंदवाष्पवन्नेत्रः सगद्गदमभाषत ।। १७ ।। <br>
।। ब्रह्मोवाच ।। ।। <br>
अतः संस्मारितः पुत्र भवताऽहं पुरातनम् ।। <br>
शिवयोगमनुध्यायन्नस्मार्षं तव चादरात् ।।१८।। <br>
शिवभक्तिः परा जाता तपोभिर्बहुभिस्तव ।। <br>
तया मदीयं हृदयं व्यावर्त्तितमिव क्षणात् ।। १९ ।। <br>
पावयंति जगत्सर्वं चरितैस्ते निराकुले ।। <br>
येषां सदाशिवे भक्तिर्वर्द्धते सार्वकालिकी ।। 1.3.1.1.२० ।। <br>
संभाषणं सहावासः क्रीडा चैव विमिश्रणम् ।। <br>
दर्शनं शिवभक्तानां स्मरणं चाघनाशनम्।। २१ ।। <br>
श्रूयतामद्भुतं शैवमाविर्भूतं यथा पुरा ।। <br>
अव्याजकरुणापूर्णमरुणाद्र्यभिधं महः ।। २२ ।। <br>
अहं नारायणश्चोभौ जातौ विश्वाधिकोदयात् ।। <br>
बहु स्यामिति संकल्पं वितन्वानात्सदाशिवात् ।। २३ ।। <br>
स्वभावेन समुद्भूतौ विवदंतौ परस्परम् ।। <br>
न च श्रांतौ नियुध्यंतौ साहंकारौ कदाचन ।।२४।। <br>
परस्परं रणोत्साहमावयोरतिभीषणम् ।। <br>
आलोक्य करुणामूर्तिरचिंतयदथेश्वरः ।। २५ ।। <br>
किमर्थमनयोर्युद्धं जायते लोकनाशनम् ।। <br>
मया सृष्टमहं पातेति विवादमधितस्थुषोः ।। २६ ।। <br>
समयेऽस्मिन्स्वयं लक्ष्यो मुग्धयोरनयोर्भृशम् ।। <br>
यदि युद्धं न रोत्स्यामि तदा स्याद्भुवनक्षयः ।। २७ ।। <br>
वेदेषु मम माहात्म्यं विश्वाधिकतया श्रुतम् ।। <br>
न जानाते इमौ मुग्धौ क्रोधतो गलितस्मृती ।। २८ ।। <br>
सर्वोपि जंतुरात्मानमधिकं मन्यते भृशम् ।। <br>
अमतान्यसमाधिक्यस्त्वधः पतति दुर्मतिः ।। २९ ।। <br>
यद्यहं क्वापि भुवने दास्यामि मितिमात्मनः ।। <br>
तदा तद्रूपविज्ञानात्स आत्मा सोपि मामियात् ।। 1.3.1.1.३० ।। <br>
इति निश्चित्य मनसा स्वयमेव सदाशिवः ।। <br>
आवयोर्युध्यतोर्मध्ये वह्निस्तंभः समुद्यतः ।। ३१ ।। <br>
अतीत्य सकलाँल्लोकान्सर्वतोऽग्निरिव ज्वलन् ।। ३२ ।। <br>
अनाद्यंततया चाथ दृगार्तौ संव्यतिष्ठताम् ।। <br>
तेजःस्तंभं ज्वलंतं तमालोक्य शिथिलाशयौ ।। ३३ ।। <br>
आवयोः पुरतो जाता वाणी चाप्यशरीरिणी ।। <br>
किमर्थं बालकौ युद्धं कल्प्यते मूढमानसौ ।। ३४ ।। <br>
युवयोर्बलवैषम्यं शिव एव विवेक्ष्यते ।। <br>
तेजःस्तभमयं  रूपमिदं शंभोर्व्यवस्थितम् ।। ३५ ।। <br>
आद्यंतयोर्यदि युवामीक्षिषाथां बलाधिकौ ।। <br>
इति तां गिरमाकर्ण्य नियुद्धाद्विरतौ तदा ।। ३६ ।। <br>
अहं विष्णुश्च गतिमान्विचेतुं तद्व्यवस्थितौ ।। <br>
अग्निस्तंभमयं रूपं शंभोराद्यंतवर्जितम् ।। ३७ ।। <br>
आलोकितुं व्यवसितावावामाद्यंतभागतः ।। <br>
बिंबितं व्योमगं चंद्रं यथा बालौ जिघृक्षतः ।।३८।। <br>
तथैवावां समुद्युक्तौ परिच्छेत्तुं च तन्महः।। <br>
अथ विष्णुर्महोत्साहात्क्रोडोऽभूत्सुमहावपुः ।। ३९ ।। <br>
तन्मूलविचयाऽयाच्च भूमिगर्भं व्यदारयत् ।। <br>
अहं च हंसतां प्राप्तो महावेगं समुत्पतन् ।। 1.3.1.1.४० ।। <br>
दिदृक्षुस्तच्छिरोभागं वियदूर्ध्वमगाहिषम् ।। <br>
अधोधोदारयन्क्षोणिमशेषामपि माधवः ।। ४१ ।। <br>
आविर्भूतमिवाधस्तादग्निस्तंभमवैक्षत ।। <br>
अनेककोटिवर्षाणि विचिन्वन्नपि तेजसः ।। ४२ ।। <br>
अपश्यन्नादिमक्षय्यमार्तरूपः स विह्वलः ।। <br>
विशीर्णदंष्ट्रबलयो विगलत्संधिबंधनः ।। ४३ ।। <br>
श्रमातुरस्तृषाक्रांतो नो यातुमशकद्धरिः ।। <br>
वाराहं रूपमतुलं संधारयितुमक्षमः ।। ४४ ।। <br>
विहंतुमपि विश्रांतो विषसाद रमापतिः ।। <br>
अचिंतयदमेयात्मा परिश्रांतशरीरवान् ।। ४५ ।। <br>
गलितश्रीः क्रियाश्रांतः शरण्यं शिवमाश्रयन् ।। <br>
धिङ्ममेदं महन्मौग्ध्यमहंकारसमुद्भवम् ४८।।। <br>
येनाहमात्मनो नाथमात्मानं नावबुद्धवान् ।। <br>
अयं हि सर्ववेदानां देवानां जगतामपि ।। ४७ ।। <br>
मूलभूतः शिवः साक्षान्मूलमस्य कथं भवेत् ।। <br>
अस्मादेव समुद्भूतोऽस्म्यहमाद्यंतवर्जितात् ।। ४८ ।। <br>
यन्मयान्वेष्टुमारब्धं शिवं पशुवपुर्धृता ।। <br>
अव्याजकरुणाबन्धोः पितुः शंभोः प्रसादतः ।। ४९ । <br>
पुनरेवेदृशी लब्धा मतिर्मे स्वात्मबोधिना ।। <br>
स्वयमेव महादेवः शंभुर्यं पातुमिच्छति ।। 1.3.1.1.५० ।। <br>
तस्य सद्यो भवेज्ज्ञानमनहंकारमात्मजम् ।। <br>
न शक्नोमि पुनः कर्तुं पूजामस्य जगद्गुरोः ।। ५१ ।। <br>
निवेदयामि चात्मानं शरणं यामि शंकरम् ।। <br>
इति दध्यौ शिवं विष्णुः स्तुत्यामर्पितचेतनः ।।। ।। ५२ ।। <br>
सत्प्रसादाद्भूतपतेः पुनरेवोद्धुतः क्षितौ ।। <br>
अहं च गगनेऽभ्राम्यमनेकानपि वत्सरान् ।। ५३ ।। <br>
आघूर्णमाननयनः श्लथपक्षः श्रमं गतः ।।। <br>
उपर्युपरि चापश्यं ज्वलनं पुरतः स्थितम् ।। ५४ ।। <br>
तेजःस्तम्भं स्थूललिंगाभं शैवं तेजः सुरार्चितम् ।। <br>
आहुः स्म केचिदालोक्य सिद्धास्तेजोंशसंभवाः ।। ५५ ।। <br>
नित्यां शंभोः परां कोटिं दिदृक्षुं मां कृतोद्यमम् ।। <br>
अहोऽयं सत्यमुग्धत्वमद्यापि च चिकीर्षति  ।। ५६ ।। <br>
आसन्नदेहपातोऽपि नाहंकारोऽस्य वै गतः ।। <br>
विशीर्यमाणपक्षोऽयं श्रांत्वा विभ्रांतलोचनः ।। ५७ ।। <br>
अपारतेजसि व्यर्थो विमोहोऽयं भविष्यति ।। <br>
एवं व्याकुलचित्तोऽयं क्रोडरूपी जनार्दनः ।। ५८ ।। <br>
व्यावर्त्तितः शिवेनैव निर्व्याजकरुणाजुषा ।। <br>
ईदृशां ब्रह्ममुख्यानां सुराणां कोटिसंभवः ।। ५९ ।। <br>
यत्तेजःपरमाणुभ्यस्तस्य पारं दिदृक्षते ।। <br>
स्वात्मनो यो गतो ध्यात्वा समये भगवाञ्छिवः ।। 1.3.1.1.६० ।। <br>
यदि बुद्धिं ददात्यस्मै तस्य नश्येदहंक्रिया ।। <br>
इत्येवं वदतां तेषां सिद्धानां सदयं वचः ।। ६१ ।। <br>
आकर्ण्य शीर्णाहंकारो ह्यहमात्मन्यचिंतयम् ।। <br>
न वेदराशिविज्ञानात्तपस्तीर्थनिषेवणात् ।। ६२ ।। <br>
संजायते शिवज्ञानमस्यैवानुग्रहादृते ।। <br>
शीर्णेऽपि पक्षयुगले सीदत्यंगे ह्यचंचले ।। ६३ ।। <br>
पुनरुत्सहते चेतः स्वाहंकारस्य संग्रहे ।। <br>
धिङ्मामहं क्रियाक्रांतमनात्मबलवेदिनम् ।। ६४ ।। <br>
शिवार्पितमनस्केभ्यः सिद्धेभ्यः सततं नमः ।। <br>
येषां संसर्गलब्धेन तपसा शोधिताशयः ।। ६५ ।। <br>
शिवमेनं विजानामि स्वात्महेतुं पुरःस्थितम् ।। <br>
यत्प्रसादोपलब्धेन विभवेन समन्विताः ।। ६६ ।। <br>
देवाः सर्वे भविष्यंति सततं शमितारयः ।। <br>
यस्य वेदा न जानंति परमार्थं महागमैः ।। ६७ ।। <br>
तमेव शरणं यामि शंभुं विश्वविलक्षणम् ।। <br>
अवादिषमथाभाष्यं विष्णुं कमललोचनम् ।। ६८ ।। <br>
लब्धदेहः शिवं भक्त्या संश्रितश्चन्द्रशेखरम् ।। <br>
अहो किमिदमाश्चर्यमागतं शौर्यशालिनाम् ।। ६९ ।। <br>
शंभुना यत्समुद्भूतमहंकारमुपाश्रितौ ।। <br>
आवां परस्परं युद्धमाकर्ण्य विपुलं महत् ।। 1.3.1.1.७० ।। <br>
स एव शंकरः सर्वमहंकारमथावयोः ।। <br>
अपाहरदमेयात्मा स्वमाहात्म्यप्रकाशनात् ।। ७१ ।। <br>
इममीश्वरमानतं सुरैरनलस्तम्भमयं सदाशिवम् ।। <br>
अभिपूजयितुं प्रवर्तते स भवेद्वै भवसागरस्य नौः ।। ७२ ।। <br>
इति श्रीस्कांदे महापुराण एकाशीतिसाहस्र्यां संहितायां प्रथमे माहेश्वरखण्डेऽरुणाचलमाहात्म्ये पूर्वार्धे ब्रह्मसनकसंवादे लिंगप्रादुर्भाववर्णनंनाम प्रथमोऽध्यायः ।। १ ।। <br>
<br>
<br>
</span>
