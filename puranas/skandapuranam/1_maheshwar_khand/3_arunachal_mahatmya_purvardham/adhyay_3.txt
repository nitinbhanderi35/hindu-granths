<span style="font-size: 14pt; line-height: 200%">सनक उवाच ।। ।। <br>
भगवन्नरुणाद्रीश माहात्म्यमिदमद्भुतम् ।। <br>
श्रुतं शिवप्रसादेन दयया ते जगद्गुरोः ।। १ ।। <br>
आश्चर्यमेतन्माहात्म्यं सर्वपापविनाशनम् ।। <br>
आराधयन्पुनः के वा वरदं शोणपर्वतम् ।। २ ।। <br>
अनादिरंतरहितः शिवः शोणचलाकृतिः ।। <br>
युवयोस्तपसा देव वरदानाय संस्थितः ।। ।।३।। <br>
सकृत्संकीर्तिते नाम्नि शोणाद्रिरिति मुक्तिदे ।। <br>
सन्निधिः सर्वकामानां जायते चाघनाशनम् ।।४।। <br>
शिवशब्दामृतास्वादः शिवार्चनकथाक्रमः।। <br>
इति तद्वचनं श्रुत्वा देवदेवः पितामहः ।। ५ ।। <br>
उवाच करुणामूर्तिररुणाद्रीशमानमन् ।। <br>
।। ब्रह्मोवाच ।। ।। <br>
श्रूयतां वत्स पार्वत्याश्चरितं यत्पुरातनम् ।। ६ ।। <br>
अरुणाद्रीशमाश्रित्य यथा सा निर्वृताभवत् ।। <br>
आससाद महादेवः कदाचित्पार्वतीपतिः ।। ७ ।। <br>
रत्नसिंहासनं दिव्यं रत्नतोरणसंयुतम् ।। <br>
रत्नपुष्पफलोपेत कल्पद्रुममनोहरम् ।। ८ ।। <br>
परार्ध्य दृषदास्तीर्णं बद्धमुक्तावितानकम् ।। <br>
विमुक्तपुष्पप्रकरदिव्यधूपोरुसौरभम् ।। ९ ।। <br>
प्रलंबमालिकाजालनिनदद्भृंगसंकुलम् ।। <br>
दिव्यतूर्यघनारावप्रनृत्यद्गुहवाहनम् ।। 1.3.1.3.१० ।। <br>
पार्वतीसिंहसंचारपरित्रस्तमहागजम् ।। <br>
अप्सरोभिः प्रनर्त्ताभिर्गायंतीभिश्च केवलम् ।। ११ ।। <br>
आसेवितपुरोरंगं दिक्पालकनिषेवितम् ।। <br>
ऋग्यजुःसामजैर्मंत्रैः स्तुवद्भिर्मुनिपुंगवैः ।। १२ ।। <br>
ब्रह्मर्षिभिस्तथा देवैः सिद्धै राजर्षिभिवृतम् ।। <br>
गणैश्च विविधाकारैर्भस्मालंकृतविग्रहैः ।। १३ ।। <br>
रुद्राक्षधारसुभगैरापूर्णं शिवतत्परैः ।। <br>
वीणावेणुमृदंगादितौर्यत्रिकजनिस्वनैः ।।।१४ ।। <br>
घंटाटंकारसुभगैर्वेदध्वनिविमिश्रितैः ।। <br>
मनोहरं महादिव्यमासनं पार्वतीसखः ।। १५ ।। <br>
अलंचकार भगवन्भक्तानुग्रहकाम्यया ।। <br>
आस्थाय विमलं रूपं सर्वतेजोमयं शिवम् ।। १६ ।। <br>
अंबिकासहितः श्रीमान्विजहार दयानिधिः ।। <br>
संगीतेन कथाभेदैर्द्यूतक्रीडाविकल्पनैः ।। १७ ।। <br>
गणानां विकटैर्नृत्यै रमयामास पार्वतीम् ।। <br>
विसृज्य सकलान्देवानृषींश्चापि सभासदः ।। १८ ।। <br>
वरान्प्रदाय विविधान्भक्तलोकाय वाञ्छितान् ।। <br>
आगमेषु विचित्रेषु सर्वर्तुकुसुमेषु च ।। १९ ।। <br>
विजहारोमया सार्द्धं रत्नप्रासादपंक्तिषु ।। <br>
वापिकासु मनोज्ञासु रत्नसोपानपंक्तिषु ।। 1.3.1.3.२० ।। <br>
केलिपर्वतशृंगेषु हेमरंभावनांतरे ।। <br>
गंगातरंगशीतेन फुल्लपंकजगंधिना ।। २१ ।। <br>
वातेन मंदगतिना विहारविहतश्रमः ।। <br>
स्वकामतः स्वयं देवः प्रेयसीमभ्यनन्दयत् ।। २२ ।। <br>
रतिरूपां शिवां देवीं सर्वसौभाग्यसुन्दरीम् ।। <br>
कदाचिद्रहसि प्रीता निजाज्ञावशवर्त्तिनम् ।। २३ ।। <br>
रमणं जानती मुग्धा पश्चादभ्येत्य सादरम् ।। <br>
कराभ्यां कमलाभाभ्यां त्रिणेत्राणि जगद्गुरोः ।। २४ ।। <br>
पिदधे लीलया शंभोः किमेतदिति कौतुकात् ।। <br>
चन्द्रादित्याग्निरूपेण पिहितेष्वक्षिषु क्रमात् ।। २५ ।। <br>
अन्धकारोऽभवत्तत्र चिरकालं भयंकरः ।। <br>
निमिषार्द्धेन देवस्य जग्मुर्वत्सरकोटयः ।। २६ ।। <br>
देवीलीलासमुत्थेन तमसाभूज्जगत्क्षयः ।। <br>
तमसा पूरितं विश्वमपारेण समन्ततः ।।२७।। <br>
शून्यं ज्योतिः प्रचारेण विनाशं प्रत्यपद्यत ।। <br>
न व्यजृंभत विबुधा न च वेदाश्चकाशिरे ।।२८।। <br>
नापि जीवाः समभवन्नव्यक्तं केवलं स्थितम् ।। <br>
जगतामपि सर्वेषामकाले वीक्ष्य संक्षयम् ।।२९।। <br>
तपसा लब्धस्फूर्तीनां विचारः समपद्यत ।। <br>
किमेतत्तमसो जन्म भुवनक्षयकारणम् ।। 1.3.1.3.३० ।। <br>
भगवानपि सर्वात्मा न नूनं कालमाक्षिपत् ।। <br>
देवी विनोदरूपेण पिधत्ते पुरजिद्दृशः ।। ३१ ।। <br>
तेनेदमखिलं जातं निस्तेजो भुवनत्रयम् ।। <br>
अकालतमसा व्याप्ते सकले भुवनत्रये ।। ३२ ।। <br>
का गतिर्लब्धराज्यानां तपसो देवजन्मनाम् ।। <br>
न यज्ञाः संप्रवर्तंते न पूज्यन्ते सुरा भुवि ।। ३३ ।। <br>
इति निश्चित्य मनसा वीक्ष्य ते ज्ञानचक्षुषा ।। <br>
नित्यास्ते सूरयो भक्त्या शंभुमागम्य तुष्टुवुः ।। ३४ ।। <br>
नमः सर्वजगत्कर्त्रे शिवाय परमात्मने ।। <br>
मायया शक्तिरूपेण पृथग्भावमुपेयुषे ।। ३५ ।। <br>
अविनाभाविनी शक्तिराद्यैका शिवरूपिणी ।। <br>
लीलया जगदुत्पत्तिरक्षासंहृतिकारिणी ।। ३६ ।। <br>
अर्धांगी सा तव देव शिवशक्त्यात्मकं वपुः ।। <br>
एक एव महादेवो न परे त्वद्विना विभो ।। ३७ ।। <br>
लीलया तव लोकोयमकाले प्रलयं गतः ।। <br>
करुणा तव निर्व्याजा वर्द्धतां लोकवर्द्धनी ।। ३८ ।। <br>
भवतो निमिषार्द्धेन तेजसामुपसंहृतेः ।। <br>
गतान्यनेकवर्षाणि जगतां नाशहेतवे ।। ३९ ।। <br>
ततः प्रसीद करुणामूर्त्ते काल सदाशिव ।। <br>
विरम प्रणयारब्धादमुष्माल्लोकसंक्षयात् ।। 1.3.1.3.४० ।। <br>
इति तेषां वचः श्रुत्वा भक्तानां सिद्धिशालिनाम् ।। <br>
विसृजाक्षोणि गौरीति करुणामूर्त्तिरब्रवीत् ।। ४१ ।। <br>
विससर्ज च सा देवी पिधानं हरचक्षुषाम् ।। <br>
सोमसूर्याग्निरूपाणां प्रकाशमभवज्जगत् ।। ४२ ।। <br>
कियान्कालो गतश्चेति पृष्टैः सिद्धैश्च वै नतैः ।। <br>
उक्तं त्वन्निमिषार्द्धेन जग्मुर्वत्सरकोटयः ।। ४३ ।। <br>
अथ देवः कृपामूर्त्तिरालोक्य विहसन्प्रियाम् ।। <br>
अब्रवीत्परमोदारः परं धर्मार्थसंग्रहम् ।। ४४ ।। <br>
अविचार्य कृतं मुग्धे भुवनक्षयकारणात् ।। <br>
अयुक्तमिह पश्यामि जगन्मातुस्तवैव हि ।। ४५ ।। <br>
अहमप्यखिलाँल्लोकान्संहरिष्यामि संक्षये ।। <br>
प्राप्ते काले त्वया मौग्ध्यादकाले प्रलयं गताः ।। ४६ ।। <br>
केयं वा त्वादृशी कुर्यादीदृशं सद्विगर्हितम् ।। <br>
कर्म नर्मण्यपि सदा कृपामूर्तिर्न बाधते ।। ४७ ।। <br>
इति शम्भोर्वचः श्रुत्वा धर्मलोपभयाकुला ।। <br>
किं करिष्यामि तच्छांत्या इत्यपृच्छत्स्म तं प्रिया ।। ४८ ।। <br>
अथ देवः प्रसन्नात्मा व्याजहार दयानिधिः ।। <br>
देव्यास्तेनानुतापेन भक्त्या च तोषितः शिवः ।। ४९ ।। <br>
मन्मूर्तेस्तव केयं वा प्रायश्चित्तिरिहोच्यते ।। <br>
अथापि धर्ममार्गोयं त्वयैव परिपाल्यते ।। 1.3.1.3.५० ।। <br>
श्रुतिस्मृतिक्रियाकल्पा विद्याश्च विबुधादयः ।। <br>
त्वद्रूपमेतदखिलं महदर्थोस्मि तन्मयः ।। ५१ ।। <br>
मान्ययाभिन्नया देव्या भाव्यं लोकसिसृक्षया ।। ।। ५२ ।। <br>
तस्माल्लोकानुरूपं ते प्रायश्चित्तं विधीयते ।। <br>
षड्विधो गदितो धर्मः श्रुतिस्मृतिविचारतः ।। ५३ ।। <br>
स्वामिना नानुपाल्येत यदि त्याज्योऽनुजीविभिः ।। <br>
न त्वां विहाय शक्नोमि क्षणमप्यासितुं क्वचित् ।। ५४ ।। <br>
अहमेव तपः सर्वं करिष्याम्यात्मनि स्थितः ।। <br>
पृध्वी च सकला भूयात्तपसा सफला तव ।। ५५ ।। <br>
त्वत्पादपद्मसंस्पर्शात्त्वत्तपोदर्शनादपि ।। <br>
निरस्यंति स्वसान्निध्याद्दुष्टजातमुपद्रवम् ।। ५६ ।। <br>
कर्मभूमेस्त्वमाधिक्यहेतवे पुण्यमाचर ।। <br>
त्वत्तपश्चरणं लोके वीक्ष्य सर्वोपि संततम् ।। ५७ ।। <br>
धर्मे दृढतरा बुद्धिं निबध्नीयान्न संशयः ।। <br>
कृतार्थयिष्यति महीं दया ते धर्मपालनैः ।। ५८ ।। <br>
त्वमेवैतत्सकलं प्रोक्ता वेदैर्देवि सनातनैः ।। <br>
अस्ति कांचीपुरी ख्याता सर्वभूतिसमन्विता ।। ५९ ।। <br>
या दिवं देवसंपूर्णा प्रत्यक्षयति भूतले ।। <br>
यत्र कृतं तपः किंचिदनंतफलमुच्यते ।। 1.3.1.3.६० ।। <br>
देवाश्च मुनयः सर्वे वासं वांछंति संततम् ।। <br>
तत्र कंपेति विख्याता महापातकनाशिनी ।। ।।६१।। <br>
यत्र स्थितानां मर्त्यानां कम्पन्ते पापकोटयः ।। <br>
तत्र चूतद्रुमश्चैको राजते नित्यपल्लवः ।।६२।। <br>
संपूर्णशीतलच्छायः प्रसूनफलपल्लवैः ।। <br>
तत्र जप्तं हुतं दत्तमनन्तफलदं भवेत् ।। ६३ ।। <br>
गणाश्च विविधाकारा डाकिन्यो योगिनीगणाः ।। <br>
परितस्त्वां निषेवंतां विष्णुमुख्यास्तथा पराः ।।६४।। <br>
अहं च निष्कलो भूत्वा तव मानसपंकजे ।। <br>
सन्निधास्यामि मा भूस्त्वं देवि मद्विरहाकुला ।। ६५ ।। <br>
इत्युक्ता देवदेवेन देवी कंपांतिकं ययौ ।। <br>
तपः कर्तुं सखीयुक्ता विस्मयाक्रान्तलोचना ।।६६ ।। <br>
कंपां च विमलां सिन्धुं मुनिसमघनिषेविताम् ।। <br>
आलोक्य कोमलदलमेकाम्रं दृष्टिवारणम् ।। ६७ ।। <br>
फलपुष्पसमाकीर्णं कोकिलालापसंकुलम् ।। <br>
प्रससाद पुनर्देवं सस्मार च महेश्वरम् ।। ६८ ।। <br>
कामाग्निपरिवीतांगी तपःक्षामेव साऽभवत् ।। <br>
अभ्यभाषत सा गौरी विजयां पार्श्ववर्त्तिनीम् ।। ६९ ।। <br>
कामशोकपरीतांगी पुरारिविरहाकुला ।। 1.3.1.3.७० ।। <br>
इममघहरमागतानिशं स्वयमपि पूजयितुं तपोभिरीशम् ।। <br>
अयमभिनवपल्लवप्रसूनः स्मरयति मां स्मरबन्धुरेकचूतः ।। ७१ ।। <br>
कथमिव विरहः शिवस्य सह्यः क्षुभितधियात्र भृशं मनोभवेन ।। <br>
तदपि च तरुणेंदुचूडपादस्मरणमहौषधमेकमेव दृष्टम् ।। ७२ ।। ।। <br>
इति श्रीस्कान्दे महापुराण एकाशीतिसाहस्र्यां संहितायां प्रथमे माहेश्वरखण्डेऽरुणाचलमाहात्म्ये पूर्वार्द्धे पार्वत्याः शिवनेत्रमीलनेन तमसा क्षुब्धलोकपापभयेन कांच्यां कंपास्थितैकाम्रतले तपश्चर्यार्थमागमनंनाम तृतीयोऽध्यायः ।। ३ ।। ।। छ ।। <br>
<br>
<br>
</span>
