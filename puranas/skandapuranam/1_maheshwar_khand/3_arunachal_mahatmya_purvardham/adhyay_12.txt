<span style="font-size: 14pt; line-height: 200%">।। ब्रह्मोवाच ।। ।। <br>
इति संभाषमाणे तु महर्षौ मुनि सेविते ।। <br>
विजहौ गिरिजा शंकां शिवभक्तवधाश्रिताम् ।। १ ।। <br>
अथांतरिक्षादुदभूद्वाणी कर्णमनोहरा ।। <br>
मा गमः शैलकन्ये त्वं पापनिप्कृतिकारणात् ।। २ ।। <br>
गंगा च यमुना सिंधुर्गोदापि च सरस्वती ।। <br>
नर्मदा सा च कावेरी शोणः शोणनदी च सा ।। ३ ।। <br>
अत्रैव नव तीर्थानि संभवंतु शिलातले ।। <br>
त्वत्खड्गदारिते देवि कुरु तत्राघमर्षणम् ।। ४ ।। <br>
अस्मिन्नाश्वियुजे मासि ज्येष्ठानक्षत्र आगते ।। <br>
निमज्य खड्गतीर्थे त्वं सलिंगा मासमावस ।। ५ ।। <br>
निवर्त्य सावनं मासमत्र दिक्पालसंमितम् ।। <br>
ततः पाणिस्थितं लिंगं लब्ध्वा पापविशोधनम् ।। ६ ।। <br>
प्रतिष्ठापय तीर्थाग्रे लोकानुग्रहकारणात् ।। <br>
उत्तीर्य तीर्थवर्येऽस्मिन्स्नात्वा लिंगेऽर्चिते शिवे ।। ७ ।। <br>
तापत्रयोपशांतिश्च त्रैलोक्यस्य न संशयः ।। <br>
सर्वपापहरं लिंगं स्थावरं तीर्थसन्निधौ ।। ८ ।।<br>
स्थापय स्थिरया भक्त्या सदालोकहिताय च ।। <br>
नक्षत्रे वैश्वदैवत्ये देवक्याः संगमाचर ।। ९ ।। <br>
महोत्सवसमायुक्तं यावद्दशदिनावधि ।। <br>
कृत्वा चावभृथं पुण्यनक्षत्रे वह्निदैवते ।। 1.3.1.12.१० ।। <br>
सायमभ्यर्च्य विधिवच्छोणाचलवपुर्मम ।। <br>
ततस्ते दर्शयिष्यामि तैजसं रूपमात्मनः ।। ११ ।। <br>
एतत्कृतं ते लोकानां रक्षायै संभविष्यति ।। <br>
इति तद्वचनं श्रुत्वा महर्षिवचनं च सा ।। १२ ।। <br>
उभयं कर्तुमारेभे तपसा शैलकन्यका ।। <br>
खङ्गेन दारयामास शिलातलमनाकुला ।। १३ ।। <br>
उदजृंभत तीर्थानां नवकं तत्र तत्क्षणात् ।। <br>
तस्य कण्ठस्थितं लिगं ध्यायन्ती पर्वतात्मजा ।। १४ ।। <br>
तीर्थे ममज्ज तस्मिन्सा मुनीनामभ्यनुज्ञया ।। <br>
तीर्थानां नवकं तत्र संजातं स्फटिकप्रभम् ।। १५ ।। <br>
अंतर्वसतितः कांत्या मेचकीकृतमंजसा ।। <br>
वसंत्यां शैलकन्यायां तीर्थे त्रिंशद्दिनं त्वथ ।। १६ ।। <br>
शम्भोर्विरहसंतप्तं मनश्चंचलतां ययौ ।। <br>
तत्र श्रिया सरोजानि चक्षुषोत्पलकाननम् ।। १७ ।। <br>
मंदस्मितेन कुमुदं ससर्ज सलिलस्य सा ।। <br>
देव्यास्तेनोदवासेन लोकास्तु निरुपद्रवाः ।। १८ ।। <br>
कृतार्थास्सहसा जातास्तत्तत्कालफलान्विताः ।। <br>
मासांते सा समुत्तीर्य कृत्वा देव्युत्सवं तथा ।। १९ ।। <br>
कार्तिके मासि नक्षत्रे कृत्तिकाख्ये निशोदये ।। <br>
पूजयित्वा तपःसिद्धैरुपचारैर्बहूदयैः ।। 1.3.1.12.२० ।। <br>
अरुणाद्रिमयं लिंगं तुष्टाव जगदंबिका ।। <br>
नमस्ते विश्वरूपाय शोणाचलवपुर्भृते ।। २१ ।। <br>
तेजोमयाद्रिलिंगाय सर्वपाततकनाशिने ।। <br>
ब्रह्मणा विष्णुना च त्वं दुष्परिच्छेद्यवैभवः ।। २२ ।। <br>
अग्निरूपोऽपि सञ्छांतो लोकानुग्रहक्लृप्तये ।। <br>
शक्त्या च तत्त्वसंघातकरः कालानलाकृतिः ।। २३ ।। <br>
अद्रिश्रेष्ठारुणाद्रीश रूपलावण्यवारिधे ।। <br>
विचित्ररूपमेतत्ते वेदवेद्यसुरार्चितम् ।। २४ ।। <br>
तेजसां देव सर्वेषां बीजभूतं निगद्यसे ।। <br>
दिव्यं हि परमं तेजस्तव देव महेश्वर ।। २५ ।। <br>
यत्पुरा ब्रह्मणा दृष्टं विष्णुना च विचिन्वता ।। <br>
अद्य पूतास्मि देवेश तव संदर्शनादहम् ।।।। २६ ।। <br>
तेजो दर्शय मे दिव्यं सर्वदोषहरं परम् ।। <br>
प्रार्थयंत्यां तदा देव्यामरुणाद्रिमयः शिवः ।। २७ ।। <br>
आविर्बभूव तेजोभिरापूर्य भुवनांतरम् ।। <br>
कोटिसूर्योदयप्रख्यं तुल्यं पूर्णेंदुकोटिभिः ।। २८ ।। <br>
कालाग्निकोटिसंकाशं तेजः परमदृश्यत ।। <br>
प्रणम्य परया भक्त्या मुनिभिः सार्धमंबिका ।।।। २९ ।। <br>
विस्मयाक्रांतहृदया ननंद नलिनेक्षणा ।। <br>
अथ तेजोनिधेस्तस्मादरुणाद्रिः समुत्थितः ।। 1.3.1.12.३० ।। <br>
हिरण्मयोऽब्रवीद्वाचं पुरुषः कलकन्धरः ।। <br>
प्रसन्नोऽस्मि तपोभिस्ते स्थानेषु मम कल्पितैः ।। ३१ ।। <br>
तेजोमयमिदं रूपमीक्षितं च त्वयाधुना ।। <br>
कारणैर्बहुभिर्लोकान्रक्षेथास्त्वं जगन्मयि ।। ३२ ।। <br>
तपांसि कुरुषे भूमौ किमन्यत्प्रार्थितं तव ।। <br>
मल्लोचनत्विषा तेद्य तमोराशिः समुत्थितः ।। ३३ ।। <br>
अशेषो हि प्रशांतोऽभूत्तेजसोऽस्य निरीक्षणात् ।। <br>
अयं तु महिषो दुष्टो मद्भक्तिं लिंगपूजकः ।। ३४ ।। <br>
जग्राह सहसा ह्येतत्तस्य लिंगं गले स्थितम् ।। <br>
अनेन भक्षितं तच्च नास्तिकस्योपदेशतः ।। ३५ ।। <br>
अकरोन्मय्यविश्वासं लिंगरूपे गले स्थिते ।। <br>
क्रमेण सोपि संप्राप्तो मुनिजन्म मनोहरम् ।। ३६ ।। <br>
मामेवाभ्यर्चयन्ध्यायन्गणनाथत्वमावसन् ।। <br>
पूर्वजन्मनि भक्तोऽयं महिषोपि त्वया हतः ।। ३७ ।। <br>
चिरं मल्लिंगधृग्यस्मात्सिद्धिरस्यापि देव्यतः ।। <br>
शिवलिंगेष्वविश्वासः शिवभक्तावमाननम् ।। ३८ ।। <br>
न कर्त्तव्यं सदा भक्तैस्तस्माद्वै मुक्तिकांक्षिभिः ।। <br>
दीक्षया रहितं लिगं येन संधार्यते बलात् ।। ।। ३९ ।। <br>
न तादृशं फलं दत्ते वज्रवत्तं निहंति च ।। <br>
न दोषस्तत्र किंचित्ते शोणाचलनिरीक्षणात् ।। 1.3.1.12.४० ।। <br>
सफला नयनावाप्तिः सर्वदोषविनाशनात् ।। <br>
त्वत्पुत्रस्तन्यदानेन धात्र्योपकृतमात्मजे ।। ४१ ।। <br>
त्वामपीतकुचां चक्रे वत्सलां भक्तरक्षिणीम् ।। <br>
नक्षत्रे कृत्तिकाख्येऽत्र तव सन्निधिलोभतः।। ४२ ।। <br>
प्रायश्चित्ताभिधानेन भवापीतकुचाभिधा ।। <br>
पूजाशेषं समाधाय भक्तानुग्रहहेतवे ।। ४३ ।। <br>
भज मां करुणामूर्तिरपीतकुचनायिका ।। <br>
इति देवस्य वचनमाकर्ण्यात्यंतशीतलम् ।। ४४ ।। <br>
प्रणम्य प्रार्थितवती प्रोवाच च तमंबिका ।। <br>
देवदेव प्रसादेन त्वयानुग्रहशालिना ।। ४५ ।। <br>
एतत्ते दर्शितं तेजो दृष्टं देवैश्च मानवैः ।। <br>
प्रत्यक्षं कृत्तिकामासि मद्व्रतांतमहोत्सवे ।। ४६ ।। <br>
नक्षत्रे कृत्तिकाख्येऽस्मिंस्तेजस्ते दृश्यतां परम् ।। <br>
तद्वीक्षितमिदं तेजः परमं प्रतिवत्सरम् ।। ४७ ।। <br>
दृष्ट्वा समस्तैर्दुरितैर्मुच्यतां सर्वजंतवः ।। <br>
तथेति देवदेवेन प्रोचेऽथांतर्दधे गिरौ ।। ४८ ।। <br>
प्रदक्षिणं चकारैनं सखीभिः सा ततोंऽबिका ।। <br>
घनश्यामलया कांत्या परितो जृंभमाणया ।। ४९ ।। <br>
अरुणाद्रिमयं लिंगं चक्रे मरकतप्रभम् ।। <br>
मंदं चरन्ती जाताभिः प्रभाभिः पादपद्मयोः ।। 1.3.1.12.५० ।। <br>
तस्तार परितो भूमिं पद्मपत्रैः सपल्लवैः ।। <br>
प्रफुल्लकनकांभोजनीलोत्पलदलोत्करैः ।। ५१ ।। <br>
अर्चयन्तीव शोणाद्रिमभितो दृष्टिकांतिभिः ।। <br>
इन्द्रादिलोकपालानामंगनाभिर्निषेविता ।। ५२ ।। <br>
प्रसादिता मातृगणैर्गंधदानविभूषणैः ।। <br>
छत्रचामरभृंगारतालवृन्तफलाचिकाः ।। ५३ ।। <br>
वहन्तीभिः सुरस्त्रीभिर्वृता मुनिवधूयुता ।। <br>
प्रदक्षिणं चकारैनमरुणाद्रिं स्वयंप्रभम् ।।।। ५४ ।। <br>
कांक्षन्ती शिवसायुज्यं विवाहाग्निमिवाद्रिजा ।। <br>
तस्यां प्रदक्षिणं भक्त्या कुर्वाणायां पदेपदे ।। ५५ ।। <br>
प्रेषिता शंभुना देवाः परिवव्रुः सुरेश्वराः ।। <br>
सरस्वतीसमं धात्रा विष्णुना च समं रमा ।। ५६ ।। <br>
सर्वदिक्पालकांताभिः समेता शैलबालिका ।। <br>
निरुन्धतीव देवेन्द्रं सलिलैर्वरदानतः ।। ५७ ।। <br>
अद्रिनाथस्वरूपस्य शीतत्वमिव कुर्वती ।। <br>
तपस्ययाऽविनाभावाद्देवस्येव कृतस्मृतिः ।। ५८ ।। <br>
दुष्करस्योदवासस्य बोधयन्तीव साधुताम् ।। <br>
ऋषीणां देवमानानामुपदेष्टुमिव क्रमात् ।। ५९ ।। <br>
क्रीडामिव पुराभ्यस्तां तपसापि च संगता ।। <br>
आत्मानं विरहोत्तप्तामात्मस्थं तादृश शिवम् ।। 1.3.1.12.६० ।। <br>
संचिंत्य चोभयोः कर्तुं शीतलत्वं जले स्थिता ।। <br>
तीर्थानामिव सर्वेषामुद्भूतानां शिलातले ।। ६१ ।। <br>
आधिक्यमथ लोकस्य वक्तुकामा स्वयं स्थिता ।। <br>
दुरितघ्नं च पंचाग्निमर्थावासं सुदुष्करम् ।। ६२ ।। <br>
अधिगम्य तपस्तस्य शांतिं कर्तुमिव स्थिता ।। <br>
महिषासुरकंठोत्थरक्तधारापरिप्लुतम् ।। ६३ ।। <br>
क्षालयंतीव लिंगं तदमलैस्तीर्थवारिभिः ।। <br>
अरुणाख्यं पुरं रम्यं निर्मितं विश्वकर्मणा ।। ६४ ।। <br>
अपीतकुचनाथेशशोणाद्रीश्वरतुष्टये ।। <br>
शृंगेषु यस्य सौधेषु वसन्त्यो वारयोषितः ।। ६५ ।। <br>
अधःकृताभ्रतडितो जिगीषंतीव चामरीः ।। <br>
यत्तुंगसौधशृंगाग्रे गायंतीर्वारयोषितः ।। ६६ ।। <br>
सिद्धचारणगंधर्वविद्याधरविराजितम् ।। <br>
अष्टापदरथाक्रांतमष्टवीथिविराजितम् ।। ६७ ।। <br>
अष्टापदपथाकारमष्टदिक्पालपूजितम् ।। <br>
अष्टसिद्धियुतैः सिद्धैरष्टमूर्तिपदाश्रयैः ।। ६८ ।। <br>
अष्टांगभक्तियुक्तैस्तैर्युक्तमष्टांगबुद्धिभिः ।। <br>
चातुर्वर्ण्यगुणोपेतमुपवर्णं परिष्कृतम् ।। ६९ ।। <br>
लसत्सुवर्णदुवर्णशालामालासमास्थितम् ।। <br>
शंखदुंदुभिनिस्साणमृदंगमुरजादिभिः ।। 1.3.1.12.७० ।। <br>
वीणावेणुमुखैस्तालैः सालापैरुपरंजितम् ।। <br>
ब्रह्मघोषनिनादेन महर्षीणां शिवात्मनाम् ।। ७१ ।। <br>
सेवितव्यं दिने दिव्यसमदर्शवृषध्वजम् ।। <br>
नवरत्नप्रभाजालैर्नवग्रहसमोदयैः ।।७२।। <br>
निशादिवसयोरेवं दर्शयन्निव सर्वदा ।। <br>
विष्णुः स्थितश्च तं प्रीत्या सिषेवे पुरतो विभुम् ।। ७३ ।। <br>
शक्रः सुरगणैः सार्धं सहस्राक्षः समाययौ ।। <br>
पपात दिव्यगंधाढ्या पुष्पवृष्टिः समंततः ।। ७४ ।। <br>
व्योमगंगाजलोत्संगशीतलो मरुदाववौ ।। <br>
अतीव सौरभामोदवासिताखिलदिङ्मुखः ।। ७५ ।। <br>
कनकांकितशृंगाग्रपरिधूतवनावलिः ।। <br>
दर्पसंभ्रमसंनद्धो ननाद वृषभो मुहुः ।। ७६ ।। <br>
वसंतप्रमुखाः सर्वे सहर्षमृतवः पुरः ।। <br>
असेवंत प्रियकरैः पुष्पैः स्वयमथोचितैः ।। ७७ ।। <br>
गणैश्च विविधाकाराः सिद्धाश्च परमर्षयः ।। <br>
सुराश्च कुतुकोपेताः समागच्छन्दिदृक्षवः ।। ७८ ।। <br>
कुंकुमक्षोदसंमिश्रकर्पूररजसान्वितः ।। <br>
चर्यामुष्टिमहासारः समकीर्यत सर्वतः ।। ७९ ।। <br>
अथ मृदंगकमर्दलझल्लरीपटहदुंदुभितालसमन्वितैः ।। <br>
जलजकीचककाहलनिस्वनैः सुरकृतैर्भुवन समपूरयन् ।। 1.3.1.12.८० ।। <br>
सुरवधूजननृत्तनिरंतरोल्लुलिततुंबरुगायनगीतिभिः ।। <br>
अभिवृतो मुनिदेवगणान्वितो वृषगतः समदर्शि वृषध्वजः ।। ८१ ।। <br>
सरसमेत्य शिवः करुणानिधिर्नतमुखीमपि तामपलज्जया ।। <br>
ललितमंकमनंगरिपुः शिवां धृतिमहानधिरोप्य जहर्ष सः ।। ८२ ।। <br>
ललितया निजया प्रिययान्वितः सुरमुनींद्रसमाजसमावृतः ।। <br>
ललितमप्सरसां मुहुरादरान्नटनमैक्षत गीतिसमन्वितम् ।। ८३ ।।<br>
अथ शिवः सुरराजसमर्पिताञ्छुभपटीरमुखानिलसौरभान् ।। <br>
हिमगिरिप्रहितांश्च समग्रहीन्मृगमदैः सह गंधसमुच्चयान् ।। ८४ ।। <br>
समनुलेपितहारसुमंडितावभिगतौ सिततां समलंकृतौ ।। <br>
स्वयमपीतकुचाकुचकुड्मलावरणरंभणचञ्चलसत्करौ ।। ८५ ।। <br>
कठिनतुंगघनस्तनकोरकस्थगितमंगलगंधमनोहराम् ।। <br>
गिरिसुतामधिगम्य शिवः स्वयं विरहतापमशेषमपाकरोत् ।। ८६ ।। <br>
अथ विनोदशतैरुपलक्षितां निजवियोगजताप कृशान्विताम् ।। <br>
अरुणशैलपतिः स्वयमद्रिजां वरमभीप्सितमर्थय चेत्यशात् ।। ८७ ।। <br>
सकुतुकं प्रणिपत्य नगात्मजा पुररिपुं भुवनत्रयगुप्तये ।। <br>
इममयाचत शोणगिरीश्वरं वरमुदारमनुग्रहसंमुदम् ।। ८८ ।। <br>
इति श्रीस्कांदे महापुराण एकाशीतिसाहस्र्यां संहितायां प्रथमे माहश्वरखण्डेऽरुणाचलमाहात्म्ये पूर्वार्धे देव्याः शिवसमागमवर्णनंनाम द्वादशोऽध्यायः ।। १२ ।। <br>
<br>
<br>
</span>
