<span style="font-size: 14pt; line-height: 200%">।। गौतम उवाच ।। ।। <br>
भगवन्नरुणाद्रीश नामधेयानि ते भृशम् ।। <br>
विशेषाच्छ्रोतुमिच्छामि स्थानेऽस्मिन्सुरपूजिते ।। १ ।। <br>
।। महेश्वर उवाच ।। ।। <br>
नामानि शृणु मे ब्रह्मन्मुख्यानि द्विजसत्तम ।। <br>
दुर्लभान्यल्पपुण्यानां कामदानि सदा भुवि ।। २ ।। <br>
शोणाद्रीशोऽरुणाद्रीशो देवाधीशो जनप्रियः ।। <br>
प्रपन्नरक्षको धीरः शिवसेवकवर्धकः ।। ३ ।। <br>
अक्षिपेयामृतेशानः स्त्रीपुंभावप्रदायकः ।। <br>
भक्तविज्ञप्तिसंधाता दीनबंदिविमोचकः ।। ४ ।। <br>
मुखरांघ्रिपतिः श्रीमान्मृडो मृगमदेश्वरः ।। <br>
भक्तप्रेक्षणकृत्साक्षी भक्तदोषनिवर्त्तकः ।। ५ ।। <br>
ज्ञानसंबंधनाथश्च श्रीहलाहलसुंदकः ।। <br>
आहवैश्वर्यदाता च स्मर्तृसर्वाघनाशनः ।। ६ ।। <br>
व्यत्यस्तनृत्यद्धृजधृक्सकांतिर्नटनेश्वरः ।। <br>
सामप्रियः कलिध्वंसी वेदमूर्तिर्निरंजनः ।। ७ ।। <br>
जगन्नाथो महादेवस्त्रिनेत्रस्त्रिपुरांतकः ।। <br>
भक्तापराधसोढा च योगीशो भोगनायकः ।। ८ ।। <br>
बालमूर्त्तिः क्षमारूपी धर्मरक्षो वृषध्वजः ।। <br>
हरो गिरीश्वरो भर्गश्चंद्ररेखावतंसकः ।। ९ ।। <br>
स्मरांतकोंऽधकरिपुः सिद्धराजो दिगंबरः ।। <br>
आगमप्रिय ईशानो भस्मरुद्राक्षलांछनः ।। 1.3.1.9.१० ।। <br>
श्रीपतिः शंकरः स्रष्टा सर्वविद्येश्वरोऽनघः ।। <br>
गंगाधरः क्रतुध्वंसो विमलो नागभूषणः ।। ११ ।। <br>
अरुणो बहुरूपश्च विरूपाक्षोऽक्षराकृतिः ।। <br>
अनादिरंतरहितः शिवकामः स्वयंप्रभुः ।। १२ ।। <br>
सच्चिदानंदरूपश्च सर्वात्मा जीवधारकः ।। <br>
स्त्रीसंगवामसुभगो विधिर्विहितसुंदरः ।। १३ ।। <br>
ज्ञानप्रदो मुक्तिदश्च भक्तवांछितदायकः ।। <br>
आश्चर्यवैभवः कामी निरवद्यो निधिप्रदः ।। १४ ।। <br>
शूली पशुपतिः शंभुः स्वयंभुर्गिरिशो मृडः ।। <br>
एतानि मम मुख्यानि नामान्यत्र महामुने ।। १५ ।। <br>
अन्यानि दिव्यनामानि पुराणोक्तानि संस्मर ।। <br>
प्रदक्षिणेन मां नित्यं विशेषात्त्वं समर्चय ।। १६ ।। <br>
प्रदक्षिणप्रियो यस्मादहं शोणाचलाकृतिः ।। <br>
इत्याज्ञप्तो महादेवमर्चयन्नरुणाचलम् ।। <br>
अविमुंचन्निहावासं कृतवानहमद्रिजे ।। १७ ।। <br>
।। गौर्युवाच ।। ।। <br>
भगवन्सर्वधर्मज्ञ गौतमार्य्य मुनीश्वर ।। <br>
प्रदक्षिणस्य माहात्म्यं ब्रूहि मे शोणभूभृतः ।। १८ ।। <br>
कस्मिन्काले कथं कार्यं कैर्वा पूर्वं प्रदक्षिणम् ।। <br>
कृतं शोणाद्रिनाथस्य प्राप्तमिष्टं परं पदम् ।। १९ ।। <br>
।। ब्रह्मोवाच ।। ।। <br>
इति पृष्टो मुनिः प्राह गौतमः शैलकन्यकाम् ।। <br>
श्रूयतां देवि माहात्म्यमादिशन्मे महेश्वरः ।। 1.3.1.9.२० ।। <br>
।। महादेव उवाच ।। ।। <br>
अहं हि शोणशैलात्मा प्रकाशो वसुधातले ।। २१ ।। <br>
परितो मां सुराः सर्वे वर्तंते मुनिभिः सह ।। २२ ।। <br>
यानि कानि च पापानि जन्मांतरकृतानि च ।। <br>
तानि तानि विनश्यंति प्रदक्षिणपदे पदे ।। २३ ।। <br>
अश्वमेधसहस्राणि वाजपेयायुतानि च ।। <br>
सिद्ध्यंति सर्वतीर्थानि प्रदक्षिणपदे पदे ।। २४ ।। <br>
अपि प्रहीणस्य समस्तलक्षणैः क्रियाविहीनस्य निकृष्टजन्मनः ।। <br>
प्रदक्षिणीकृत्य शशांकशेखरं प्रयास्यतः कस्य न सिद्धिरग्रतः ।। २५ ।। <br>
समस्त तीर्थाभिगमेषु पुण्यं समस्तयज्ञागमधर्मजातम् ।। <br>
अवाप्यते शोणमहीधरस्य प्रदक्षिणाप्रक्रमणेन सत्यम् ।। २६ ।। <br>
पदेनैकेन भूलोकं द्वितीयेनांतरिक्षकम् ।। <br>
तृतीयेन दिवं मर्त्यो जयत्यस्य प्रदक्षिणे ।। २७ ।। <br>
एकेन मानसं पापं द्वितीयेन तु वाचिकम् ।। <br>
कायिकं तु तृतीयेन पदेन क्षीयते नृणाम् ।। २८ ।। <br>
पातकानि च सर्वाणि पदेनैकेन मार्जयेत् ।। <br>
द्वितीयेन तपः सर्वं प्राप्नोत्यस्य प्रदक्षिणात् ।।२९।। <br>
पर्णशाला महर्षीणां सिद्धानां च सहस्रशः ।। <br>
सुराणां च तथाऽऽवासा विद्यंतेत्र सहस्रशः ।। 1.3.1.9.३० ।। <br>
अत्र सिद्धः पुनर्नित्यं वसाम्यग्रे सुरार्चितः।। <br>
ममांतरे गुहा दिव्या ध्यातव्या भोगसंयुता ।। ३१ ।। <br>
अग्निस्तंभमयं रूपमरुणादिरिति श्रुतम् ।। <br>
ध्यायँल्लिंगं मम बृहत्मन्दं कुर्यात्प्रदक्षिणम् ।। ३२ ।। <br>
अष्टमूर्तिमयं लिंगमिदं यैस्तैजसं भृशम् ।। <br>
ध्यात्वा प्रदक्षिणं कुर्वन्पातकानि विनिर्दहेत् ।।३३।। <br>
न पुनः संभवस्तस्य यः करोति प्रदक्षिणाम् ।। <br>
शोणाचलाकृतेर्नित्यं नित्यत्वं ध्रुवमश्नुते ।।३४।। <br>
अस्य पादरजःस्पर्शात्पूयते सकला मही ।। <br>
पदमेकं तु धत्ते यः शोणाद्रीशप्रदक्षिणे ।। ३५ ।। <br>
नमस्कुर्वन्प्रतिदिशं ध्यायन्स्तौति कृतांजलिः ।। <br>
असंसृष्टकरः कैश्चिन्मंदं कुर्यात्प्रदक्षिणम् ।।३६।। <br>
आसन्नप्रसवा नारी यथा गच्छेदनाकुलम् ।। <br>
तथा प्रदक्षिणं कुर्यादशृण्वंश्च पदध्वनिम् ।।३७।। <br>
स्नातो विशुद्धवेषः सन्भस्मरुद्राक्षभूषितः ।। <br>
शिवस्मरणसंसृष्टो मंदं दद्यात्पदं बुधः ।।३८।। <br>
मनूनां चरतामग्रे देवानां च सहस्रशः ।। <br>
अदृश्यानां च सिद्धानां नान्येषां वायुरूपिणाम् ।।३९।। <br>
संघट्टमतिसंमर्दं मार्गरोधं विचिंतयन् ।। <br>
अनुकूलेन भक्तः सञ्छनैर्दद्यात्पदं बुधः ।।1.3.1.9.४०।। <br>
अथवा शिवनामानि संकीर्त्य वरगीतिभिः।।<br>
शिवनृत्यं च रचयन्भक्तैः सार्द्धं परिक्रमेत् ।।४१।। <br>
माहात्म्यं मम वा शृण्वन्ननन्यमतिरादरात् ।। <br>
शनैः प्रदक्षिणं कुर्यादानन्दरसनिर्भरः ।। ४२ ।। <br>
दानैश्च विविधैः पुण्यैरुपकारैस्तथार्थिनाम् ।। <br>
यथामति दयापूर्ण आस्तिकः परितो व्रजेत् ।।४३।। <br>
कृते त्वग्निमयं लिंगं त्रेतायां मणिपर्वतम् ।। <br>
द्वापरे चिंतयेद्धैमं कलौ मरकताचलम् ।। ४४ ।। <br>
अथवा स्फाटिकं रूपमरुणं तु स्वयंप्रभम् ।। <br>
ध्यायन्विमुक्तः सकलैः पापैः शिवपुरं व्रजेत् ।। ४५ ।। <br>
अवाङ्मनसगम्यत्वादप्रमेयतया स्वयम् ।। <br>
अग्नित्वाच्च परं लिंगमनासाद्याचलाभिधम् ।। ४६ ।। <br>
ध्यात्वा प्रदक्षिणं कर्तुरभिगम्योऽहमंजसा ।। <br>
तस्य पादरजो नृणामजरामरकारणाम् ।। ४७ ।। <br>
रूपमेकं तु धत्ते यः शोणाद्रीशप्रदक्षिणे ।। <br>
वाहनानि सुरौघाणां प्रार्थयंते परस्परम् ।। ४८ ।। <br>
कुर्वतां चरणं वोढुमरुणाद्रिप्रदक्षिणाम् ।। <br>
छायाप्रदानं कुर्वंति कल्पकाद्याः सुरद्रुमाः ।। ४९ ।। <br>
कुर्वतां भुवि मर्त्त्यानामरुणाद्रिप्रदक्षिणाम् ।। <br>
देवगन्धर्वकाद्यानां सहस्रेण समावृताः ।। 1.3.1.9.५० ।। <br>
सेवंते ते गणाकीर्णा विमानशतकोटयः ।। <br>
मम प्रदक्षिणं भूमौ कुर्वतां पादपांसुभिः।। ५१ ।। <br>
पाविता महती वीथी दृष्टा शिवपदप्रदा ।। <br>
अंगप्रदक्षिणं कुर्वन्क्षणात्स्वर्ग्यतनुर्भवेत् ।। ५२ ।। <br>
प्राप्तो वज्रशरीरत्वं न धृष्येत महीतले ।। <br>
व्योमयानोत्सुका देवाः सिद्धाश्च परमर्षयः ।। ५३ ।। <br>
अदृश्याः संचरंत्यत्र पश्यंते मम संनिधिम् ।। <br>
विनयं मम भक्तिं च प्रदक्षिणपरिक्रमे ।। ५४ ।।<br>
दृष्ट्वा हर्षसमायुक्ता मर्त्त्येभ्यो ददते वरम् ।। <br>
अत्र देवास्त्रयस्त्रिंशत्पुरा कृत्वा प्रदक्षिणाम् ।। ५५ ।। <br>
प्रत्यहं मार्गमासीनाः प्रत्येकं कोटितां गताः ।। <br>
आदित्याद्या ग्रहाः सर्वे पुरा कृत्वा प्रदक्षिणाम् ।। ५६ ।। <br>
संपूर्णजगतीभागे सर्वे ग्रहपतां गताः ।। <br>
यः करोति नरो भूमौ सूर्यवारे प्रदक्षिणाम् ।। ५७ ।।<br>
स सूर्यमडलं भित्त्वा मुक्तः शिवपुरं व्रजेत् ।। <br>
सोमवारे नरः कुर्वन्नरुणाद्रिप्रदक्षिणाम् ।। ५८ ।। <br>
अजरामरतां प्राप्तो नासौम्यो भवति क्षितौ ।। <br>
भौमवारे नरः कुर्वन्नरुणाद्रिप्रदक्षिणाम् ।। ५९ ।। <br>
आनृण्यमखिलं प्राप्य सार्वभौमो भवेद्ध्रुवम् ।। <br>
बुधवारे नरः कुर्वञ्छोणाद्रीशप्रदक्षिणाम् ।। 1.3.1.9.६० ।। <br>
सर्वज्ञतामनुप्राप्तः स वाचां पतितामियात् ।। <br>
गुरुवारे नरः कुर्वन्सर्वदेवनमस्कृतः ।। ६१ ।। <br>
प्रदक्षिणेन शोणाद्रेः स तु लोकगुरुर्भवेत् ।। <br>
भृगुवारे नरः कुर्वन्नरुणाद्रिप्रदक्षिणाम् ।। ६२ ।। <br>
संप्राप्य महतीं लक्ष्मीं लभते वैष्णवं पदम् ।। <br>
मन्दवारे नरः कृत्वा शोणाद्रीशप्रदक्षिणाम् ।। ६३ ।। <br>
विमुक्तो ग्रहपीडाभिः स विश्वविजयी भवेत् ।। <br>
नक्षत्राणि च सर्वाणि पुरा तद्दैवतैः सह ।। ६४ ।। <br>
मम प्रदक्षिणां कर्तुः पुण्यानि सहसा व्रजेत् ।। <br>
तिथयः करणानीह योगाश्च मम संमताः ।। ६५ ।। <br>
अभीष्टफलदा जाताः कुर्वतां मत्प्रदक्षिणाम् ।। <br>
मुहूर्ता विविधा होराः सौम्याश्च सततोदयाः ।। ६६ ।। <br>
मत्प्रदक्षिणकर्तृणां जायंते सततं शुभाः।।<br>
&nbsp;प्रच्छिनत्ति प्रकारोऽघं दकारो वांछितप्रदः ।।६७।। <br>
क्षिकारात्क्षीयते कर्म णकारो मुक्तिदायकः।।<br>
दुर्बलाः कार्श्यसंयुक्ता आधिव्याधिविजृंभिताः ।। ६८ ।। <br>
मम प्रदक्षिणं कृत्वा मुच्यंते सर्वदुष्कृतैः ।। <br>
मम प्रदक्षिणं कर्तुर्भक्त्या पादेन संततम् ।।६९।। <br>
क्षणेन साध्वां पश्यामि त्रैलोक्यस्य प्रदक्षिणाम् ।। <br>
लोकेशाश्च दिगीशाश्च ये चान्ये कारणेश्वराः।।1.3.1.9.७०।।<br>
मम प्रदक्षिणां कृत्वा स्थिरा राज्ये पुराऽभवन् ।।<br>
अहं च गणसंयुक्तः सर्वदेवर्षिसंयुतः ।।७१।। <br>
उत्तरायणसंयोगे करोमि स्वप्रदक्षिणाम् ।। <br>
मद्रूपं तैजसं लिंगमरुणाद्रिरिति श्रुतम् ।।७२।। <br>
त्रैलोक्यस्य हितार्थाय करिष्यामि प्रदक्षिणाम् ।। <br>
आगता च परांते च गौरी तप इहाद्भुतम् ।। ७३ ।। <br>
कर्तुं प्रदक्षिणं कृत्वा मामेष्यत्यनघा पुनः ।। <br>
कार्तिके मासि नक्षत्रे कृत्तिकाख्ये महातपाः ।। ७४ ।। <br>
मम प्रदक्षिणां गौरी प्रदोषे रचयिष्यति ।। <br>
नराणामल्पपुण्यानां दुर्लभं तत्प्रदक्षिणम् ।। ७५ ।। <br>
ज्योतिर्लिगस्य दृष्टस्य देवी प्रार्थनया तथा ।। <br>
मया समेता देवी सा प्राप्ताऽपीतकुचाभिधा ।। ७६ ।। <br>
आश्वास्यति सुरान्सर्वानुत्तरायणसंगमे ।। <br>
देवगन्धर्वयक्षाणां सिद्धानामपि रक्षसाम् ।। ७७ ।। <br>
सर्वेषां देवयोनीनां भविता तत्र संगमः ।। <br>
ये तदा मां समागत्य पूजयंति तपोधिकाः ।। ७८ ।। <br>
सर्वजन्मकृताघौघ प्रायश्चित्तं व्रजंति ते ।। <br>
दुर्ल्लभं तद्दिनं पुंसामुत्तरायणसंगमे ।। ७९ ।। <br>
तदा मद्रूपमभ्यर्च्य कृतार्थाः सन्तु मानवाः ।। <br>
प्रदक्षिणं तु मे दिव्यं कुर्वंति च महीभुजः ।। 1.3.1.9.८० ।। <br>
तेषां पुरोगतः साक्षादहं जेष्यामि विद्विषः ।। <br>
राजा यस्य तु देशस्य यो यो राजा तपोधिकः ।। ८१ ।। <br>
स कारयेद्विप्रमुख्यैः श्रोत्रियैर्मे प्रदक्षिणाम् ।। <br>
मंडलं मंडलार्द्धं वा संकल्पविधिपूर्वकम् ।। ६२ ।। <br>
तस्य तस्य स्थिरं राज्यं शत्रूणां च पराहतिम् ।। <br>
करिष्यामि मुने नित्यमहमेव पुरःस्थितः ।। ८३ ।। <br>
न वाहनेन कुर्वीत मम जातु प्रदक्षिणाम् ।। <br>
धर्मलुब्धमना जानञ्छिवाचारपरिप्लुतिम् ।। ८४ ।। <br>
धर्मकेतुः पुरा राजा यमलोकादुपागतः ।। <br>
मम प्रदक्षिणां कर्त्तुं तुरगेणाभ्यरोचयत् ।। ८५ ।। <br>
क्षणेन तुरगो जातो गणनाथः सुरार्चितः ।। <br>
प्रतिपेदे पदं शैवं विमुच्य धरणीपतिम् ।। ८६ ।। <br>
वीक्ष्य तं वाहनं भूयो गणनाथवपुर्द्धरम् ।। <br>
पादप्रदक्षिणां कृत्वा स्वयं च गणपोऽभवत् ।। ८७ ।। <br>
तदाप्रभृति शक्राद्याः सुरा विष्णुसमन्विताः ।। <br>
पादाभ्यामेव कुर्वंति मम सर्वे प्रदक्षिणाम् ।। ८८ ।। <br>
स्वर्गान्निपातितः कोऽपि सिद्धः काले तपःक्षयात् ।। <br>
प्रदक्षिणां ततः कृत्वा पुनर्लब्धपदोऽभवत् ।। ८९ ।। <br>
स्खलितं पादजं रक्तं मम कर्तुः प्रदक्षिणम् ।। <br>
मार्ज्यते तस्य देवेन्द्र मौलिमंदारकेसरैः ।। 1.3.1.9.९० ।। <br>
प्रदक्षिणमहावीथी शिलाशकलघट्टितम् ।। <br>
पदं संधार्यते पुंसां श्रीपयोधरकुंकुमैः ।। ९१ ।। <br>
मणिपर्वतशृंगेषु कल्पद्रुमवनांतरे ।। <br>
संचरंति सदा मर्त्या मम कृत्वा प्रदक्षिणम् ।। ९२ ।। <br>
।। गौर्युवाच ।। ।। <br>
उपचारप्रवृत्तानां फलं मे शंस सुव्रत ।। <br>
यैर्वै जनः कृतार्थः स्याद्यथाशक्ति कृतादरः ।। ९३ ।। <br>
।। मुनिरुवाच ।। ।। <br>
उपचारफलं देवि शृणु वक्ष्याम्यहं तव ।। <br>
यन्मह्यं कृपया पूर्वमुक्तवान्परमेश्वरः ।। ९४ ।। <br>
लूती तंतुकजालानि संसृज्य क्वचिदेव मे ।। <br>
जातिस्मरो महीध्रेऽस्मिन्सोंऽशुकैर्मां व्यवेष्टयत् ।। ९५ ।। <br>
गजः कश्चितृषाक्रांतो विमुच्य च मधु क्वचित् ।। <br>
वनपल्लवमुत्कीर्य मुक्तोऽभूद्गणनायकः ।। ९६ ।। <br>
कृमयो विलुठन्तो मे पार्श्वे दुरितवर्जिताः ।। <br>
सिद्धवेषाः पुनः सर्वे मम लोकं व्रजंति ते ।। ९७ ।। <br>
अव्युच्छिन्नप्रदीपार्चिः क्षणमप्यादधाति यः ।। <br>
स्वयंप्रकाशः स भवन्मम सारूप्यमश्नुते ।। ९८ ।। <br>
हारीतः कोपि संप्राप्तः शाखानीडो ममांतिके ।। <br>
खद्योतो दीपवन्नक्तं तावन्मुक्तिं समागतः ।। ९९ ।। <br>
गावः प्रस्रवणैः सिक्ता वत्सस्मरणसंभवैः ।। <br>
मत्पार्श्वे मुक्तिमापुस्ता मम लोकं समाश्रयन् ।। 1.3.1.9.१०० ।। <br>
काकः पक्षजवातेन बलिग्रहणलोलुपः ।। <br>
मार्जयन्मत्पुरोभागं मुक्तिं प्रापद्यत क्षणात् ।। १०१ ।। <br>
मूषको मद्गुहाभागं मणिसंघविकर्षणैः ।। <br>
प्रकाशयन्वितिमिरं मम रूपमपद्यत ।। १०२ ।। <br>
छायावृक्षत्वमास्थातुं मुनयस्त्रिदशा अपि ।। <br>
प्रार्थयंत्येव मत्पार्श्वे न पुनःसंभवेच्छया।।१०३।। <br>
गोपुरं शिखरं शालां मण्डपं वापिकामपि ।। <br>
कुर्वतां मत्पुरोभागे सिध्यंतीष्टार्थसंपदः ।। १०४ ।। <br>
सदा मर्त्त्यैरनासाद्यमग्निलिंगमिदं मम ।। <br>
अनासाद्याचलेशाख्यं पूज्यतां वसुधातले ।।१०५।। <br>
वीक्षणस्पर्शनध्यानैः स्वभूतं निखिलं जगत् ।। <br>
पोषयंती परा शक्तिः पूज्याऽपीतकुचाभिधा ।।१०६।। <br>
सर्वलोकैकजननी संप्राप्ता नित्ययौवनम्।। <br>
यौवनप्रार्थिभिः सेव्या सदाऽपीतकुचाभिधा ।। १०७।। <br>
क्षणात्तस्य पुरोभागे वसतां प्राणिनामिह ।। <br>
परत्र वात्र दुष्प्राप्यमिष्टवस्तु न विद्यते ।।१०८।। <br>
अप्रमेयगुणाधारमपेक्षितवरप्रदम् ।। <br>
अशेषभोगनिलयं शोणाद्रीशं समर्चय ।।१०९।।<br>
लब्धकामा पुनः शम्भुमाश्रयिष्यसि सुव्रते ।। <br>
तपश्चरणमप्येतत्तव लोकहितावहम् ।। 1.3.1.9.११० ।। <br>
न केवलं तव तपः स्ववांछितफलप्रदम् ।। <br>
तपस्यतामृषीणां च क्षेमायैव भविष्यति।।१११।।<br>
कारणांतरमाशंक्य तपः कुर्वंति देवताः ।। <br>
रहस्यं देवतानां तु फलेनैवानुमीयते ।। ११२ ।। <br>
वयं च सहसंवासास्तव व्रतनिरीक्षणात् ।। <br>
कृतार्थाः स्याम देवेशि तपसा नः कृतार्थता ।। ११३ ।। <br>
इति तस्य मुनेर्वाक्यमर्थगर्भं निशम्य सा ।। <br>
गौरी कौतुकसंयुक्ता प्रशशंस महामुनिम् ।। ११४ ।। <br>
तपः किमन्यत्कर्तव्यं लब्धं तव तु दर्शनम् ।। <br>
अरुणाद्रिरयं दृष्टः श्रुतं माहात्म्यमस्य च ।। ११५ ।। <br>
अहो भूमेस्तु वैचित्र्यं यतो दृष्टा दिवोऽधिका ।। <br>
यत्रैव तैजसं लिंगं देवतानां वरप्रदः ।। ११६ ।। <br>
शिवः प्रसादसिद्धो मे दर्शितं स्थानमात्मनः ।। <br>
अत्रैव शिवमाराध्य वशीकुर्यां जगद्गुरुम् ।। ११७ ।। <br>
अविनाभूतमैक्यं मे देवेन भवतात्सदा ।। <br>
त्वया कृतेन साह्येन भवेयं शिवनायिका ।। ११८ ।। <br>
इति गौतमसंनिधौ तदानीं कृतसंवित्तप आदरेण कर्तुम् ।। <br>
अभजद्रुचिरां च पर्णशालां मुनिना चानुमता तथेति भक्त्या ।। ११९ ।। <br>
सुकुमारतनुः सरोरुहाक्षी घनतुंगस्तनकल्पितोत्तरीया ।। <br>
जटिला हरिनीलरत्नकांतिर्गिरिजा राजति देहवत्तपःश्रीः ।। 1.3.1.9.१२० ।। <br>
नियमैर्बहुभिस्तपोविशेषैः क्रतुषु प्राप्तविचित्रयोगबंधैः ।। <br>
निगमागमदृष्टधर्ममार्गं सकलं सा तु कृतार्थतामनैषीत् ।। १२१ ।। <br>
तपसा विविधेनतप्यमाना न कदाचित्परिखेदमाप तन्वी ।। <br>
हरिरत्नमयी च कापि वल्ली नितरां दीप्तिमती बभूव बाला ।। १२२ ।। <br>
इति श्रीस्कांदे महापुराण एकाशीतिसाहस्र्यां संहितायां प्रथमे माहेश्वरखण्डेऽरुणाचलमाहात्म्ये पूर्वार्धेऽरुणेश्वरप्रदक्षिणामाहात्म्यवर्णनंनाम नवमोऽध्यायः ।। ९ ।। <br>
<br>
<br>
</span>
