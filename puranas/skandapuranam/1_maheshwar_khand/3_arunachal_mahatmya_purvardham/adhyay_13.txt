<span style="font-size: 14pt; line-height: 200%">।। ब्रह्मोवाच ।। ।। <br>
अथ गौरी पुरारातिं प्रणम्य जगदंबिका ।। <br>
अयाचत्तादृशा शंभुमविनाभावमात्मनः ।। १ ।। <br>
इदं विज्ञापयामास लोकानुग्रहकारणात् ।। <br>
कृपया परया पूर्णा गौरी संवादसुंदरी ।। २।। <br>
न त्याज्यमेतत्ते रूपमत्र दृष्टिमनोहरम् ।। <br>
अहं त्वया न च त्याज्या सापराधापि सर्वदा ।। <br>
मनोहरमिदं रूपमेतत्ते लोकमंगलम् ।। ३ ।। <br>
आलोक्यतां सदा सर्वैर्दिव्यगन्धसमन्वितम् ।। <br>
भुजंगगरलब्रह्मकपालशिवभस्मभिः ।। ४ ।। <br>
भीषणैरलमीशान जय वेषपरिग्रहैः ।। <br>
सुकुमारो भवेर्दिव्यमाल्यगंधांबरादिभिः ।।।। ५ ।। <br>
भूषितो रत्नभूषाभिर्विहरस्व महेश्वर ।। <br>
आगता नित्यमीशान देवगन्धर्वकन्यकाः ।। ६ ।। <br>
सेवंतामत्र देवेशं नृत्यवादित्रगीतिभिः ।। <br>
गणाश्च मानुषा भूत्वा सेवंतां त्वामहर्निशम् ।। ७ ।। <br>
त्वत्प्रसादादयं देव सुगंधिः पुष्टिवर्द्धनः ।। <br>
आवयोः संगमो दृष्टो भूयात्सर्वार्थदायकः ।। ८ ।। <br>
गृहीतमत्र देवेश सर्वमंत्रात्मकं वपुः ।। <br>
चरितं तव कैंकर्यमस्तु भक्तिः सदा तव ।। ९ ।। <br>
ज्ञानाज्ञानकृतं नित्यमपराधसहस्रकम् ।। <br>
क्षम्यतां तव भक्तानामनन्यशरणेक्षणात् ।। 1.3.1.13.१० ।।<br>
&nbsp;इति देव्या वचः श्रुत्वा शम्भुः शोणाचलेश्वरः ।। <br>
तमेव वरदः प्रादाद्वरं सर्वमभीप्सितम् ।। ११ ।। <br>
आभाष्य गौरीं कुतुकाद्रंतुकामः स्वयं शिवः ।। <br>
धारय त्वं मृगमदं मनोज्ञमिदमूचिवान् ।। १२ ।। <br>
।। महादेव उवाच ।। ।। <br>
पुलकाख्यो महान्दैत्यो मृगरूपी तपोधिकम् ।। <br>
कृत्वा प्राप वरं मत्तः सौगन्ध्यं परमाद्भुतम् ।। १३ ।। <br>
लब्ध्वा वरं स्वगन्धेनामोहयत्सुरयोषितः ।। <br>
तथैवाधर्मसंप्राप्तो बबाधे सकलं जगत् ।। १४ ।। <br>
देवैरभ्यर्थितः सोहमाहूयासुरनायकम् ।। <br>
विमुंच लोकरक्षार्थमासुरं देहमित्यशाम् ।। १५ ।। <br>
।। पुलक उवाच ।। ।। <br>
त्यक्ष्यामि देवदेवेश देहमेतं त्वदाज्ञया ।। <br>
प्रणम्य भक्तिमनसा मामप्यर्चेदमूचिवान् ।। १६ ।। <br>
मदंगसंभवं दिव्यं सौरभं विश्वमोहनम् ।। <br>
धार्यतां देव देवेश सदा सादरचेतसा ।। १७ ।। <br>
पुलकस्वेदजातो हि सदा प्रख्यायतां तव ।। <br>
अयं मृगमदो लोके शृङ्गाररसवर्द्धनः ।। १८ ।। <br>
त्वत्प्रियः कांतिसौभाग्यरूपलावण्यदायकः ।। <br>
विसृजामि निजं देहं देवदेव जगत्पते ।। १९ ।। <br>
सदा बहुमतो देव्या दिव्यसौरभलुब्धया ।। <br>
मदंशसंभवा ये स्युर्मत्तपोलब्धसौरभाः ।। 1.3.1.13.२० ।। <br>
लीयंतां तव देवेश मूर्तावालेपनच्छलात् ।। <br>
तथेति मय्युक्तवति स दैत्यः पुलकाभिधः ।। २१ ।। <br>
विससर्ज निजं देहं मयिसन्यस्तजीवितः ।। <br>
ततस्तदंगसंभूतं मदं बहुलसौरभम् ।। २२ ।। <br>
अधारयमहं प्रेम्णा शतशृंगारवर्द्धनम् ।। <br>
तपसा देवदेवेशि तप्तं तव वपुः कृशम् ।। २३ ।। <br>
मदंगं च वियोगात्त इदं निर्वापयाधुना ।। <br>
इति प्रशस्य बहुधा पुलकस्नेहमद्भुतम् ।। २४ ।। <br>
आलिलिंप महादेवः पार्वतीं प्रेममंदिराम् ।। <br>
अपृच्छच्च हसन्देवः पार्वतीं ललनाकृतिम् ।। २५ ।। <br>
किमेतदिति हस्तोत्थं दृष्ट्वा तं जगदंबिका ।। <br>
अब्रवीदरुणाद्रीशमानम्य जगदंबिका ।। ।। २६ ।। <br>
आगतिं तस्य पुष्पस्य सदा स्वकरवर्तिनः ।। २७ ।। <br>
।। देव्युवाच ।। ।। <br>
अहं कैलासशिखराद्देवदेव त्वदाज्ञया ।। <br>
तपः कर्तुमनुप्राप्ता कांचीं कनकतोरणाम् ।। २८ ।। <br>
अवाप्य मानसोद्भूतं कह्लारमिदमुत्तमम् ।। <br>
आराधयं महादेवमम्लानगुरुसौरभम् ।। २९ ।। <br>
यदक्षयमविश्रांतमर्चनायोजितं मया ।। <br>
अविच्छिन्नमहादीप्तिः कामधेनुघृताप्लुतः ।। 1.3.1.13.३० ।। <br>
अवेक्षणीयो भूपालैरनुपाल्यश्च सर्वदा ।। <br>
धर्मलक्षणमाधेयं लोकरक्षार्थमादरात् ।। ३१ ।। <br>
सर्वाभीप्सितसिद्ध्यर्थं मत्प्रीतिकरणाय च ।। <br>
मया संस्थापिता धर्मा द्वात्रिंशल्लोकगुप्तये ।। ३२ ।। <br>
रक्षणीया प्रयत्नेन तत्संनिधिमुपागतैः ।। <br>
सर्वालंकारसंयुक्तं सर्वभोगकृतोत्सवम् ।। <br>
आलोक्यतामिदं रूपं कन्यायां मम कांतिमत् ।। ३३ ।। <br>
।। ब्रह्मोवाच ।। ।। <br>
इति देव्या वचः श्रुत्वा शम्भुः शोणाचलेश्वरः ।। ३४ ।। <br>
तथेति वरदः प्रादाद्वरं सर्वमभीप्सितम् ।। <br>
एष शोणाचलः श्रीमान्दृश्यते लोकपूजितः ।। ।। ३५ ।। <br>
सर्वदा वरदागौर्या सर्वभोगैश्च संवृतः ।। <br>
य एतच्छांभवं रूपमरुणाद्रितया स्थितम् ।। ३६ ।। <br>
संपश्यंति नमस्यंति कृतार्थाः सर्व एव ते ।। <br>
अरुणाचलमाहात्म्यमेतच्छ्रण्वंति ये भुवि ।। ३७ ।। <br>
भवंति सततं तेषां समग्राः सर्वसंपदः ।। <br>
श्रीमत्त्वं वाक्पतित्वं च रूपमव्याहतं बलम् ।। ३८ ।। <br>
लभंते पापनाशं च माहात्म्यस्यास्य धारणात् ।। <br>
सर्वतीर्थाभिषवणं सर्वयज्ञक्रियाफलम् ।। ३९ ।। <br>
सदाशिवप्रसादं च दत्ते शोणाद्रिदर्शनम् ।। 1.3.1.13.४० ।। <br>
इति कैलासशिखरात्प्राप्ता देवी शिवाज्ञया ।। <br>
शापमोक्षगतवती शोणाचलनिरीक्षणात् ।। ४१ ।। <br>
स्थानेष्वन्येषु देवस्य विद्यमानेषु च क्षितौ ।। <br>
दिवि चात्यंतपुण्येषु शंभुरत्र प्रसेदिवान् ।। ४२ ।। <br>
अयं सदाशिवः साक्षादरुणाचलरूपतः ।। <br>
दृश्यते परमं तेजः सर्गस्थित्यंतकारणम्।। ४३ ।। <br>
एतत्तु तैजसं लिगं सर्वदेवनमस्कृतम् ।। <br>
दृश्यते कर्मभूरेषा तेन धर्माधिका मता ।। ४४ ।। <br>
अरुणाचलनाथस्य तेजसा धूतकल्मषाः ।। <br>
भक्तिमंतो नरा लोके सुखमाप्स्यंति सर्वतः ।। ४५ ।। <br>
प्रदक्षिणैर्नमस्कारैस्तपोभिर्नियमैरपि ।। <br>
येऽर्चयंत्यरुणाद्रीशं तेषां शंभुर्वशंगतः ।। ४६ ।। <br>
न तथा तपसा योगैर्दानैः प्रीणाति शंकरः ।। <br>
यथा सकृदपि प्राप्तादरुणाचलदर्शनात् ।। ४७ ।। <br>
स्वयंभुवः सदा वेदाः सेतिहासा दिवि स्थिताः ।। <br>
परितो गिरिरूपास्ते स्तुवंत्यरुणपर्वतम् ।। ४८ ।। <br>
एतस्य वैभवं सर्वं न मया न च शार्ङ्गिणा ।। <br>
वचसा शक्यते वक्तुं वर्षकोटिशतैरपि ।। ४९ ।। <br>
देवाश्च हरिमुख्यास्ते कल्पकाद्याः सुरद्रुमाः ।। <br>
प्रच्छन्नरूपाः सेवंते सर्वदैवारुणाचलम् ।। 1.3.1.13.५० ।।<br>
&nbsp;न तस्य कलिदोषः स्यान्नाधिव्याधिविजृंभणा ।। <br>
यत्र संपूज्यते लिंगमरुणाचलसंज्ञितम् ।। ५१ ।। <br>
इत्येतत्कथितं सर्वं तव शंभुपदाश्रयम् ।। <br>
चरितं ह्यरुणस्यास्य कल्पपुण्यदुरासदम् ।। ५२ ।। <br>
।। सूत उवाच ।। ।। <br>
इति विधिमुखनिःसृतामुदारामरुणगिरीशकथासुधापगां हि ।। <br>
श्रुतिपुटयुगलात्पिबन्मनोज्ञां सनकमुनिस्तपसां फलं स लेभे ।। ५३ ।। <br>
<br>
इति श्रीस्कांदे महापुराण एकाशीतिसाहस्र्यां संहितायां प्रथमे माहेश्वरखण्डेऽरुणाचलमाहात्म्ये पूर्वार्धे शिवेनारुणाचलस्य सर्वश्रैष्ठ्यवरप्रदानवर्णनंनाम त्रयोदशोऽध्यायः ।। १३ ।।।छ।। <br>
अरुणाचलमाहात्म्यस्य पूर्वार्द्धं संपूर्णम् ।। ।। <br>
इत्यरुणाचलमाहात्म्यपूर्वार्धं समाप्तम् ।। ( ३।१) ।।<br>
<br>
<br>
</span>
