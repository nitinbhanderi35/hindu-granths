<span style="font-size: 14pt; line-height: 200%">।। ब्रह्मोवाच ।। ।। <br>
अथाभ्यधत्त विजया प्रणम्य जगदम्बिकाम् ।। <br>
सांत्वयन्ती स्तुतिशतैरुपायैः शिवदर्शनैः ।। १ ।। <br>
देवि त्वमविनाभूता सदा देवेन शंभुना ।। <br>
प्राणेश्वरी त्वमेकासि शक्तिस्तस्य परात्मनः ।। २ ।। <br>
तथा मायां त्वमात्मीयां संदर्शयितुमीहसे ।। <br>
पृथग्भावमिवेशानः प्रकाशयति न स्वयम् ।। ३ ।। <br>
आदेशं प्रतिगृह्यैव समुपेतासि पार्वति ।। <br>
अलंघनीया सेवाज्ञा शांभवी सर्वदा त्वया ।।४ ।। <br>
विधातव्यं तपः प्राप्तं स्थानेस्मिच्छिवकल्पिते ।। <br>
निवृत्त्य निखिलान्कामाच्छंमुमाश्रितया त्वया ।। ५ ।। <br>
अन्यथापि जगद्रक्षा त्वदधीना जगन्मयि ।। <br>
धर्मसंरक्षणं भूयः शिवेन सहितं तव ।। ६ ।। <br>
निष्कलं शिवमत्यंतं ध्यायंत्यात्मन्यवस्थितम् ।। <br>
वियोगदुःखं कञ्चित्त्वं न स्मरिष्यसि पार्वति ।। ७ ।। <br>
भक्तानां तव मुख्यानां तवैवाचारसंग्रहः ।। <br>
उपदेशितया लोके प्रथतां धर्मवत्सले ।। ८ ।। <br>
इति तस्या वचः श्रुत्वा गौरी सुस्थिरमानसा ।। <br>
तपः कर्त्तुं समारेभे कंपा नद्यास्तटे शुभे ।। ९ ।। <br>
विमुच्य विविधा भूषा रुद्राक्षगणभूषिता ।। <br>
विसृज्य दिव्यं वसनं पर्यधाद्वल्कले शुभे ।। 1.3.1.4.१० ।। <br>
अलकैः सहसा शिल्पमनयच्च कपर्दृताम् ।। <br>
अलिंपत तनूं सर्वां भस्मना मुक्तकुंकुमा ।। ११ ।। <br>
मृगेषु कृतसंतोषा शिलोंछीकृतवृत्तिषु ।। <br>
जजाप नियमोपेता शिवपंचाक्षरं परम् ।। १२ ।। <br>
कृत्वा त्रिषवणं स्नानं कम्पा पयसि निर्मले ।। <br>
कृत्वा च सैकतं लिंगं पूजयामास सादरम् ।। १३ ।। <br>
वृक्षप्ररोपणैर्दानैरशेषातिथिपूजनैः ।। <br>
श्रांतिं हरंती जीवानां देवी धर्ममपालयत् ।। १४ ।। <br>
ग्रीष्मे पंचाग्निमध्यस्था वर्षासु स्थंडिलेशया ।। <br>
हेमन्ते जलमध्यस्था शिशिरे चाकरोत्तपः ।। १५ ।। <br>
पुण्यात्मनां महर्षीणां दर्शनार्थमुपेयुषाम् ।। <br>
विस्मयं जनयामास पूजयामास सादरम् ।। १६ ।। <br>
कदाचित्स्वयमुच्चित्य वनांतात्पल्लवान्वितम् ।। <br>
पुष्पोत्करं विशेषेण शोधितुं समुपाविशत् ।। १७ ।। <br>
कृत्वा च सैकतं लिंगं कंपारोधसि पावने ।। <br>
संपूजयितुमारेभे न्यासावाहनपूर्वकम् ।। १८ ।। <br>
सूर्यमभ्यर्च्य विधिवद्रक्तैः पुष्पैश्च चंदनैः ।। <br>
पंचावरणसंयुक्तं क्रमादानर्च शंकरम् ।। १९ ।। <br>
धूपैर्दीपश्च नैवेद्यैर्भक्तिभावसमन्वितैः ।। <br>
अपरोक्षितमीशानमालुलोके पुरोहितम् ।। 1.3.1.4.२० ।। <br>
अथ देवः शिवः साक्षात्संशोधयितुमंबिकाम् ।। <br>
कंपानद्याः प्रवाहेण महता पर्यवेष्टयत् ।। २१ ।। <br>
अतिवृद्धं प्रवाहं तं कम्पायाः समुपस्थितम् ।।<br>
आलोक्य नियमासीनामाहुः सख्यस्तदांबिकाम् ।।२२।। <br>
उत्तिष्ठ देवि बहुलः प्रवाहोऽयं विजृंभते ।। <br>
दिशां मुखानि संपूर्य तरसा प्लावयिष्यति ।। २३ ।। <br>
इति तद्वचनं श्रुत्वा ध्यायंती मीलितेक्षणा ।। <br>
उन्मील्य वेगमतुलं नद्यास्तं समवैक्षत ।। २४ ।। <br>
अचिंतयच्च सा देवी पूजाविघ्नसमाकुला ।। <br>
किं करोमि न शक्नोमि हातुमारब्धमर्चनम् ।। २५ ।। <br>
श्रेयः प्राप्तुमविघ्नेन प्रायः पुण्यात्मनां भुवि ।। <br>
घटते धर्मसंयोगो मनोरथफलप्रदः ।। २६ ।। <br>
सैकतं लिंगमतुलप्रवाहाल्लयमेष्यति ।। <br>
लिंगनाशे विमोक्तव्यः सद्भक्तैः प्राणसंग्रहः ।। २७ ।। <br>
प्रवाहोऽयं समायाति शिवमायाविनिर्मितः ।। <br>
विशोधयितुमात्मानं भक्तियुक्तं निजे पदे ।। २८ ।। <br>
आलिंग्य सुदृढं दोर्भ्यामेतल्लिंगमनाकुलम् ।। <br>
अहं वत्स्यामि याताशु सख्यो यूयं विदूरतः ।। २९ ।। <br>
इत्युक्ता सैकतं लिगं गाढमालिंग्य सांबिका ।। <br>
न मुमोच प्रवाहेन वेष्ट्यमानापि वेगतः ।। 1.3.1.4.३० ।। <br>
स्तनचूचुकनिर्मग्नमुद्रादर्शितलांछनम् ।। <br>
महालिंगं स्वसंयुक्तं प्रणनाम तदादरात् ।। ३१ ।। <br>
निमीलितेक्षणा ध्याननिष्ठैकहृदया स्थिता ।। <br>
पुलकांचितसर्वांगी सा स्मरंती सदाशिवम् ।। ३२ ।। <br>
कंपस्वेदपरित्राणलज्जाप्रणयकेलिदात् ।। <br>
क्षणमप्यचला लिंगान्न वियोगमपेक्षते ।। ३३ ।। <br>
अथ तामब्रवीत्कापि दैवी वागशरीरिणी ।। <br>
विमुंच बालिके लिंगं प्रवाहोऽयं गतो महान् ।।३४।। <br>
त्वयार्चितमिदं लिंगं सैकतं स्थिरवैभवम् ।। <br>
भविष्यति महाभागे वरदं सुरपूजितम् ।। ३५ ।। <br>
तपश्चर्यां तवालोक्य रचितं धर्मपालनम् ।। <br>
लिंगं चैतन्नमस्कृत्य कृतार्थाः संतु मानवाः ।। ३६ ।। <br>
अहं हि तैजसं रूपमास्थाय वसुधातले ।। <br>
वसामि चात्र सिद्ध्यर्थमरुणाचलसंज्ञया ।। ३७ ।। <br>
रुणद्धि सर्वलोकेभ्यः परुषं पापसंचयम् ।। <br>
रुणो न विद्यते यस्मिन्दृष्टे तेनारुणाचलः ।। ३८ ।। <br>
ऋषयः सिद्धगंधर्वा महात्मानश्च योगिनः ।। <br>
मुक्त्वा कैलासशिखरं मेरुं चैनमुपासते ।। ३९ ।। <br>
मदंश जातयोः पूर्वं युध्यतोर्ब्रह्मकृष्णयोः ।। <br>
अहं मोहमपाकर्त्तुं तेजोरूपो व्यवस्थितः ।। 1.3.1.4.४० ।। <br>
ब्रह्मणा हंसरूपेण विष्णुना क्रोडरूपिणा ।। <br>
अदृष्टशेखरपदः प्रणतो भक्तियोगतः ।। ४१ ।।<br>
&nbsp;ततः प्रसन्नः प्रत्यक्षस्तस्यां वरमभीप्सितम् ।। <br>
प्रादां जगत्त्रयस्यास्य संरक्षायां तु कौशलम् ।। ४२ ।। <br>
प्रार्थितश्च पुनस्ताभ्यामरुणाचलसंज्ञया ।। <br>
अनैषि तैजसं रूपमहं स्थावरलिंगताम् ।। ४३ ।। <br>
गत्वा पृच्छ महाभागं मद्भक्तिं गौतमं मुनिम् ।। <br>
अरुणाचलमाहात्म्यं श्रुत्वा तत्र तपश्चर ।। ४४ ।।<br>
तत्र ते दर्शयिष्यामि तैजसं रूपमात्मनः ।। <br>
सर्वपापनिवृत्त्यर्थं सर्वलोकहिताय च ।। ४५ ।। <br>
इति वाचं समाकर्ण्य निष्कलात्कथितां शिवात् ।। <br>
तथेति सहसा देवी गंतुं समुपचक्रमे ।। ४६ ।। <br>
अथ देवानृषीन्सर्वान्पश्चात्सेवार्थमागतान् ।। <br>
अवादीदंबिकालोक्य स्नेहपूर्णेन चक्षुषा ।। ४७ ।। <br>
तिष्ठतात्रैव वै देवा मुनयश्च दृढव्रताः ।। <br>
नियमांश्चाधितिष्ठंतः कंपारोधसि पावने ।। ४८ ।। <br>
सर्वपापक्षयकरं सर्वसौभाग्यवर्द्धनम् ।। <br>
पूज्यतां सैकतं लिंगं कुचकंकणलांछनम् ।। ४९ ।। <br>
अहं च निष्कलं रूपमास्थायैतद्दिवानिशम् ।। <br>
आराधयामि मंत्रेण शोणेश्वरं वरप्रदम् ।। 1.3.1.4.५० ।। <br>
मत्तपश्चरणाल्लोके मद्धर्मपरिपालनात् ।। <br>
मल्लिंगदर्शनाच्चैव सिध्यंत्विष्टविभूतयः ।। ।। ५१ ।। <br>
सर्वकामप्रदानेन कामाक्षीमिति कामतः ।। <br>
मां प्रणम्यात्र मद्भक्ता लभंतां वांछितं वरम् ।। ५२ ।। <br>
अहं हि देवदेवस्य शंभोरव्याहतो जनः ।। <br>
आदेशं पालयिष्यामि गत्वारुणमहीधरम् ।। ५३ ।। <br>
तत्र गत्वा तपस्तीव्रं कृत्वा शंभुं प्रसाद्य च ।। <br>
मां तु लब्धवरां यूयं पश्चाद्रक्ष्यथ संगताः ।। ५४ ।। <br>
इति सर्वान्विसृज्याशु सद्भक्तान्पादसेविनः ।। <br>
अरुणाद्रिं गता बाला तपसे शंकराज्ञया ।। ५५ ।। <br>
नित्याभिसेविताऽकारि सखीभिरभियोगतः ।। <br>
आससादारुणाद्रीशं दिव्यदुंदुभिनादितम् ।। ५६ ।। <br>
अंतस्तेजोमयं शांतमरुणाचलनायकम् ।। <br>
अप्सरोनृत्यगीतैश्च पूजितं पुष्पवृष्टिभिः ।। ५७ ।। <br>
प्रणम्य स्थावरं लिंगं कौतूहलसमन्विता ।। <br>
सिद्धानां योगिनां सार्थमृषीणां चान्ववैक्षत ।। ५८ ।। <br>
अत्रिर्भृगुर्भरद्वाजः कश्यपश्चांगिरास्तथा ।। <br>
कुत्सश्च गौतमश्चान्ये सिद्धविद्याधरामराः ।। ५९ ।। <br>
तपः कुर्वंति सततमपेक्षितवराप्तये ।। <br>
गंगाद्याः सरितश्चान्याः परितः पर्युपासते ।। 1.3.1.4.६० ।। <br>
दिव्यलिंगमिदं पूज्यमरुणाद्रिरिति स्मृतम् ।। <br>
वंदस्वेति सुरैः प्रोक्ता प्रणनाम पुनःपुनः ।। ६१ ।। <br>
अभ्यर्थिता पुनः सर्वैरातिथ्यार्थे महर्षिभिः ।। <br>
शिवाज्ञया गौतमो मे द्रष्टव्य इति सावदत् ।। ६२ ।। <br>
अयमत्रर्षिभिर्भक्तैर्निर्दिष्टं तमथाभ्यगात् ।।<br>
स मुनिः शिवभक्तानां प्रथमस्तपसां निधिः ।। ६३ ।। <br>
वनांतरं गतेः प्रातः समित्कुशफलाहृतेः ।। <br>
अतिथीनाश्रमं प्राप्तानर्चथेति दृढव्रतान् ।। ६४ ।। <br>
शिष्यानादिश्य धर्मात्मा गतश्च विपिनांतरम् ।। <br>
अथ सा गौतमं द्रष्टुमागता पर्णशालिकाम् ।।६५।। <br>
क्व गतो मुनिरित्युक्तैरित आयास्यति क्षणात् ।। <br>
शिष्यैरभ्यर्थितेत्युक्त्वा फलमूलैस्सुगंधिभिः ।। ६६ ।। <br>
अभ्युत्थानेनासनेन पाद्येनार्घेण सूनृतैः ।। <br>
वचनैः फलमृलेन सार्चिता शिष्यसंपदा ।। ६७ ।। <br>
क्षणं क्षमस्वसूनुस्तामन्ये जग्मुस्तदन्तिकम् ।। <br>
देव्यां प्रविष्टमात्रायां महर्षेराश्रमो महान् ।। ६८ ।। <br>
अभवत्कल्पबहुलो मणिप्रासादसंकुलः ।। <br>
वनांतरादुपावृत्त्य समित्कुशफलाहरः ।। ६९ ।। <br>
अपश्यत्स्वाश्रमं दूरे विमानशतशोभितम् ।। <br>
किमेतदिति साश्चर्यं चिंतयन्मुनिपुंगवः ।। 1.3.1.4.७० ।। <br>
गौर्याः समागमं सर्वमपश्यज्ज्ञानचक्षुषा ।। <br>
शीघ्रं निवर्तमानोऽसौ द्रष्टुं तां लोकमातरम् ।। ७१ ।। <br>
शिष्यैः शीघ्रचरैर्वृत्तमावेदितमथाशृणोत् ।। ७२ ।। <br>
अथ महर्षिरुपागतकौतुको निजतपःफलमेव तदागमम् ।। <br>
शिवदयाकलितं परिचिन्तयन्नभजदाश्रममाश्रितवत्सलः ।। ७३ ।। <br>
इति श्रीस्कांदे महापुराण एकाशीतिसाहस्र्यां संहितायां प्रथमे माहेश्वरखण्डेऽरुणाचलमाहात्म्ये पूर्वार्धे पार्वत्याः कंपाया अरुणाचले गौतमाश्रमागमनंनाम चतुर्थोऽध्यायः।। ४ ।। ।। <br>
<br>
<br>
</span>
