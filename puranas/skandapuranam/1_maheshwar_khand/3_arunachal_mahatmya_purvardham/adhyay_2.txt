<span style="font-size: 14pt; line-height: 200%">॥ ब्रह्मोवाच ॥ ॥ <br>
अथाहमुच्चरन्वेदानशेषैर्वदनैः शिवम् ॥ <br>
अस्तौषं भक्तिसंपूर्णं कृत्वा मानसमर्चनम् ॥ १ ॥ <br>
नमः शिवाय महते सर्वलोकैकहेतवे ॥ <br>
येन प्रकाश्यते सर्वं ध्रियते सततं नमः ॥ २ ॥ <br>
विश्वव्याप्तमिदं तेजः प्रकाशयति संततम् ॥ <br>
नेक्षंते त्वद्दयाहीना जात्यंधा भास्करं यथा ॥ ३ ॥ <br>
भूलिंगममलं ह्येतद्दृश्यमध्यात्मचक्षुषा ॥ <br>
अंतस्स्थं वा बहिस्स्थं वा त्वद्भक्तैरनुभूयते ॥ ४ ॥ <br>
अपरिच्छेद्यमाकारमंतरात्मनि योगिनः ॥ <br>
तदेतत्तव देवेश ज्वलितं दर्पणो यथा ॥ ५ ॥ <br>
अथवा शांकरी शक्तिः सत्याऽणोरप्यणीयसी ॥ <br>
मत्तो नान्यतरः कश्चिद्यन्मय्यपि विलीयते ॥ ६ ॥ <br>
अणुस्ते करुणापात्रं महत्त्वं ध्रुवमश्नुते ॥ <br>
नाधिकोऽस्ति परस्त्वत्तो न मत्तोऽपि तदाश्रयात् ॥ ७ ॥ <br>
त्वय्यर्पितं मनस्त्वतो न वियोगमपेक्षते ॥ <br>
वाचः कथं प्रवृत्तिः स्यात्तव वैभवकीर्त्तने ॥ ६ ॥ <br>
स्वयमीश महादेव प्रसीद भुवनाधिक ॥ <br>
आदिश प्रयतं भक्तमपेक्षितनियुक्तिषु ॥ ९ ॥ <br>
इदं विज्ञाप्य विनयान्नमस्कृत्वा पुनःपुनः ॥ <br>
प्रांजलिर्देवदेवेशं न्यषीदं सविधे विभो ॥1.3.1.2.१०॥ <br>
अथ विष्णुर्नवांभोदगंभीरध्वनिरभ्यधात् ॥ <br>
वाचः कृतार्थन्भूयः शुक्लाः शंकरकीर्त्तनैः ॥ ११ ॥ <br>
जय त्रिभुवनाधीश जय गंगाधर प्रभो ॥ <br>
जय नाथ विरूपाक्ष जय चंद्रार्द्धशेखर ॥ १२ ॥ <br>
अव्याजममितं शंभो कारुण्यं तव वर्द्धते ॥ <br>
येन निर्धूतमखिलं भक्तेषु ज्ञानमाहितम् ॥ १३ ॥ <br>
पालनं सर्वविद्यानां प्रापणं भूतिसंचयैः ॥ <br>
पुराणं च सपुत्राणां पितुरेव प्रवर्धनम् ॥ ॥ १४ ॥ <br>
शतानामपि मूर्तीनामेकामपि नवैः स्तवैः ॥ <br>
स्तोतुं न शक्नुमेशान समवायस्तु कि पुनः ॥ १५ ॥ <br>
त्वमेव त्वामलं वेत्तुं यदि वा त्वत्प्रसादतः ॥ <br>
भ्रमरः कीटमाकृष्य स्वात्मानं किं न चानयेत् ॥ १६ ॥ <br>
देवास्त्वदंशसंभूतिप्रभवो न भवन्ति किम् ॥ <br>
अप्यायस्याग्निकीलस्य दाहे शक्तिर्न किं भवेत् ॥ १७ ॥ <br>
देशकालक्रियायोगाद्यथाग्नेर्भेदसम्भवः ॥ <br>
तथा विषयभेदेन त्वमेकोऽपि विभिद्यसे ॥ १८ ॥ <br>
अनुग्रहपरो देव मूर्तिं दर्शय शंकर ॥ <br>
आवयोरखिलाधार नयनानंददायिनीम् ॥ १९ ॥ <br>
एवं प्रणमतोर्देवः श्रद्धाभक्तिसमन्वितम् ॥ <br>
प्रससाद परं शंभुः स्तुवतोरावयोर्द्वयोः ॥ 1.3.1.2.२० ॥ <br>
तेजःस्तंभात्पुनस्तस्माद्देवश्चन्द्रार्द्धशेखरः ॥ <br>
आविर्बभूव पुरुषः कपिलः कालकन्धरः ॥ २१ ॥ <br>
परशुं बालहरिणं करैरभयविश्रमौ ॥  <br>
दधानः पुरुषोऽवादीत्पुत्रावावामिति प्रभुः॥ २२ ॥ <br>
परितुष्टोऽस्मि युवयोर्भक्त्या युक्तात्मनोर्मयि॥ <br>
भवतं सर्वलोकानां सृष्टिरक्षाधिपौ युवाम् ॥ २३ ॥<br>
युवयोरिष्टसिद्ध्यर्थमाविर्भूतोऽस्म्यहं यतः ॥ <br>
वरं वृणुतमन्यं च वरदोऽहमुपागतः ॥ २४ ॥ <br>
इति देवस्य वचनात्सप्रीतौ च कृतांजली ॥ <br>
विज्ञापयामासिवतौ स्वं स्वमर्थं पृथक्पृथक् ॥ २५ ॥ <br>
अहं मन्त्रैः शिशुप्रायजगत्त्रयविधायकः ॥ <br>
संस्तुवन्वैदिकैर्मंत्रैरीशानमपराजितम् ॥ ॥ २६ ॥ <br>
नमस्येहमिदं रूपं शश्वद्वरदमीश्वरम् ॥ <br>
तेजोमयं महादेवं योगिध्येयं निरंजनम् ॥ २७ ॥ <br>
आपूर्यमाणं भवता तेजसा गगनांतरम् ॥ <br>
परिपृच्छ्यः सुरावासः क्षणाद्देव भविष्यति ॥ २८ ॥ <br>
सिद्धचारणगन्धर्वा देवाश्च परमर्षयः ॥ <br>
नावसन्दिवि संचारं लभेरंस्तेजसा तव ॥ २९ ॥ <br>
पृथ्वी च सकला चैव तप्यमाना तवौजसा ॥ <br>
चराचरसमुत्पत्तिक्षमा नैव भविप्यति ॥ 1.3.1.2.३० ॥ <br>
उपसंहृत्य तेजः स्वमरुणाचलसंज्ञया ॥ <br>
भव स्थावरलिंगं त्वं लोकानुग्रहकारणात् ॥ ३१ ॥ <br>
ज्योतिर्मयमिदं रूपमरुणाचलसंज्ञितम् ॥ <br>
ये नमन्ति नरा भक्त्या ते भवन्त्यमराधिकाः ॥ ३२ ॥ <br>
सेवंतां सकला लोकाः सिद्धाश्च परमर्षयः ॥ <br>
गणाश्च विविधा भूमौ मानुषं भावमास्थिताः ॥ ३३ ॥ <br>
दिव्याराम समुद्भूतकल्पकाद्याः सुरद्रुमाः ॥ <br>
सेविनस्त्वां प्ररोहंतु भरिता विविधैः फलैः ॥ ३४ ॥ <br>
दिव्यौषधिगणास्सर्वे सिंहाद्या मृगजातयः ॥ <br>
प्रशांताः परिवर्त्तंता पापकल्मषनाशनम् ॥ ३५ ॥ <br>
अयनद्वयभिन्नेन गमनेनापि संयुतः ॥ <br>
न लंघयिष्यति रविः शृंगं लिंगतनोस्तव ॥ ३६ ॥ <br>
दिव्य दुंदुभिशंखानां घोषैः पुष्पौघवृष्टिभिः ॥ <br>
सेवितो भव देव त्वमप्सरोनृत्यगीतिभिः ॥ ३७ ॥ <br>
अमरत्वं च सिद्धत्वं रससिद्धीश्च निर्वृतिम् ॥ <br>
लभंतां मानुषा नित्यं त्वत्संनिधिमुपागताः ॥ ३८ ॥ <br>
ईशत्वं च वशित्वं च सौभाग्यं कालवंचनम् ॥ <br>
त्वामाश्रित्य नरास्सर्वे लभंतामरुणाचल ॥ ३९ ॥ <br>
सर्वावयवदानेन सर्वव्याधिविनाशनात् ॥ <br>
सर्वाभीष्टप्रदानेन दृश्यो भव महीतले ॥1.3.1.2.४०॥ <br>
तथेति वरदं देवमरुणाद्रिपतिं शिवम्॥ <br>
प्रणम्य कमलानाथः प्रार्थयन्निदमब्रवीत् ॥ ४१ ॥ <br>
प्रसीद करुणापूर्ण शोणशैलेश्वर प्रभो ॥ <br>
महेश सर्वलोकानां हिताय प्रकटोदय ॥ ४२ ॥ <br>
यदाहं त्वामुपाश्रित्य जगद्रक्षणदक्षिणः ॥ <br>
श्रीपतित्वमनुप्राप्तस्तदा भक्ता भवंतु ते ॥ ४३ ॥ <br>
नाल्पपुण्यैरुपास्येत त्वद्रूपं महदद्भुतम् ॥ <br>
मया च ब्रह्मणा चैवमदृष्टपदशेखरः ॥ ४४ ॥ <br>
प्रदक्षिणानमस्कारैर्नृत्यगीतैश्च पूजनैः ॥ <br>
त्वामर्चयंति ये मर्त्याः कृतार्थास्ते गतांहसः ॥ ४५ ॥ <br>
उपवासैर्व्रतैः सत्रैरुपहारैस्तथार्चनैः ॥ <br>
त्वामर्चयंति मनुजाः सार्वभौमा भवंतु ते ॥ ४६ ॥ <br>
आरामं मंडपं चापि कूपं विधिविशोधनम् ॥ <br>
कुर्वतामरुणाद्रीश संनिधाने पुनर्भव ॥ ४७ ॥ <br>
अंगप्रदक्षिणं कुर्वन्नष्टैश्वर्यसमन्वितः ॥ <br>
अशेषपातकैः सद्यो विमुक्तो निर्मलाशयः ॥ ४८ ॥ <br>
आवामप्यविमुंचंतौ सदा त्वत्पादपंकजम् ॥ <br>
ध्यातव्यं मनुजैः सर्वैस्तव संनिधिमागतैः ॥ ४९ ॥ <br>
तथास्त्विति वरं दत्त्वा विष्णवे चंद्रशेखरः ॥ <br>
भरुणाचलरूपेण प्राप्तः स्थावरलिंगताम् ॥ 1.3.1.2.५० ॥<br>
तैजसं लिंगमेतद्धि सर्वलोकैककारणम् ॥ <br>
अरुणाद्रिरिति ख्यातं दृश्यते वसुधातले ॥ ५१ ॥ <br>
युगांतसमये क्षुब्धैश्चतुर्भिरपि सागरैः ॥ <br>
अपि निर्मग्नलोकांतैरस्पृष्टांतिकभूतलम् ॥ ५२ ॥ <br>
गजप्रमाणैः पृषतैः पूरयंतो जगत्त्रयम् ॥ <br>
पुष्कराद्या महामेघा विश्रांता यस्य सानुनि ॥ ५३ ॥ <br>
प्रवृत्ते भूतसंहारे प्रकृतौ प्रतिसंचरे ॥ <br>
भविष्यत्सर्वबीजानि निषेदुर्यत्र निश्चयम् ॥ ५४ ॥ <br>
मया चाहूयमानेभ्यः प्रलयानंतरं पुनः ॥ <br>
यत्पादसेविविप्रेभ्यो वेदाध्ययनसंग्रहः ॥ ५५ ॥ <br>
सर्वासामपि विद्यानां कलानां शास्त्रसंपदाम् ॥ <br>
आगमानां च वेदानां यत्र सत्यव्यवस्थितिः ॥ ५६ ॥ <br>
यद्गुहागह्वरांतस्स्था मुनयः शंसितव्रताः ॥ <br>
जटिनः संप्रकाशंते कोटिसूर्याग्नितेजसः ॥ ५७ ॥ <br>
पंचब्रह्ममयैर्मंत्रैः पंचाक्षरवपुर्धरैः ॥ <br>
अकारपीठिकारूढो नादात्मा यः सदाशिवः ॥ ५८ ॥ <br>
अष्टभिश्च सदा लिंगैरष्टदिक्पालपूजितः ॥ <br>
अष्टमूर्त्तितया योऽयमष्टसिद्धिप्रदायकः ॥ ५९ ॥ <br>
यत्र सिद्धास्तथा लोकान्स्वान्स्वान्मुक्त्वा सुरेश्वराः॥ <br>
अपेक्षंते स्थिता मुक्तिं विहाय कनकाचलम् ॥1.3.1.2.६०॥ <br>
एवं वसुंधरापुण्यपरिपाकसमुच्चयः ॥ <br>
अरुणाद्रिरिति ख्यातो भक्तभक्तिवरप्रदः ॥६१॥ <br>
कैलासान्मेरुशिखरादागतैर्देवसंचयैः ॥ <br>
पूज्यते शोणशैलात्मा शंभुः सर्ववरप्रदः ॥६२॥ <br>
इति कमलजवक्त्रपद्मजां तं मुदितमनाः सनको निशम्य भक्त्या ॥ <br>
विरचितविनयः प्रणम्य पुत्रः पितरमपृच्छदशेषवेदसारम् ॥ ६३ ॥<br>
इति श्रीस्कांदे महापुराण एकाशीतिसाहस्र्यां संहितायां प्रथमे माहेश्वरखण्डेऽरुणाचलमाहात्म्ये पूर्वार्धे ब्रह्मविष्णुस्तुतिपूर्वकं शंकरस्य स्थावरलिंगमाहात्म्यवर्णनंनाम द्वितीयोऽध्यायः ॥ २ ॥ <br>
<br>
</span>
