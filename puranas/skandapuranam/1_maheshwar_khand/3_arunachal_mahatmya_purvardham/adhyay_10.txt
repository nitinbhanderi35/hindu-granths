<span style="font-size: 14pt; line-height: 200%">॥ ब्रह्मोवाच ॥ ॥ <br>
अथ देवा महीं हित्वा महिषासुरपीडिताः ॥ <br>
नत्वा गौरीं तपस्यंतीं जग्मुः शरणमाकुलाः ॥ १ ॥ <br>
अथ तानभयं देहि देवीति भयविह्वलान् ॥ <br>
अमरान्वीक्ष्य सा देवी किं कार्यमिति चाभ्यधात् ॥ २ ॥ <br>
ततो विज्ञापयामासुर्दैत्येंद्राद्भयमात्मनाम् ॥ <br>
देव्यै बद्धांजलिपुटा देवा इंद्रपुरोगमाः ॥ ३ ॥ <br>
॥ देवा ऊचुः ॥ ॥ <br>
अप्सरोभिः परिवृतः सुखं क्रीडति नंदने ॥ <br>
ऐरावतमुखान्सर्वान्दिङ्नागान्निजमंदिरे ॥ ४ ॥<br>
आवसयन्विनोदार्थमंगनाभिः सहागतान् ॥ <br>
उच्चैःश्रवःपुरोगानामुपभोगं करोत्यसौ ॥ ५ ॥ <br>
मंदुरास्वस्य रम्यासु दृश्यंते लक्षकोटयः ॥ <br>
हुताशवाहनं मेषं पुत्रारोहार्थमीप्सति ॥ ६ ॥ <br>
याम्यं महिषमानीय शकटे सोऽभ्यवाहयत् ॥ <br>
सिद्धीराकृष्य सकला गृहकर्मणि चादिशत् ॥ ७ ॥ <br>
अप्सरःसंघमखिलमात्मसेवार्थमानयत् ॥ <br>
अन्यत्किमपि यद्वस्तु रत्नभूतं जगत्त्रये ॥ ८ ॥ <br>
अनाहृतं पुनर्हर्तुं न विश्राम्यति कोपवान् ॥ <br>
वयं च सेवका भूत्वा नित्यं भीतिसमन्विताः ॥ ९ ॥ <br>
पूजयंतश्च तस्याज्ञां नान्यां वीक्षामहे गतिम् ॥ <br>
शरणागतसंत्राणं तपःफलमुदाहृतम् ॥ 1.3.1.10.१० ॥ <br>
दुर्जयोऽयं वरो दैत्यः सर्वेषां बलिनामपि ॥ <br>
सुराणामपि दैत्यानां शिवाल्लब्धवरोदयः ॥ ११ ॥ <br>
अस्य शृंगाहतः सिंधुर्व्यावर्जितमिति ब्रुवन् ॥ <br>
रत्नोपहारदानेन नित्यं तत्प्रीतिमिच्छति ॥ १२ ॥ <br>
पर्वतांश्च समुत्क्षिप्य शृंगाग्रेण महोद्धतः ॥ <br>
क्रीडति क्षोदिताशेषधातुधूलिविलेपनैः ॥ १३ ॥ <br>
न शक्यमतुलं तस्य बलमन्यदुरासदम् ॥ <br>
स्वयमेव विजानीहि हत्वा ते निजतेजसा ॥ १४ ॥ <br>
शंभुशक्तिः परा सेयं स्त्रीरूपेणात्र दृश्यते ॥ <br>
त्वयैवायं निहंतव्यः शिवाल्लब्धवरो ह्ययम् ॥ १५ ॥ <br>
न जानीमो वयं देवि किंचिच्छंभुविचेष्टितम् ॥ <br>
केवलं पालनीयाः स्म जगन्मात्रा सदा त्वया ॥ १६ ॥ <br>
इति तेषां भयार्तानामाकर्ण्य वचनं शुभम् ॥ <br>
व्याजहार प्रसन्नात्मा देवी दत्त्वाभयं तदा ॥ १७ ॥ <br>
शरणागतसंत्राणं तपसि स्थितया मया॥<br>
कर्त्तव्यममराः कालात्क्षीणः शत्रुर्भविष्यति ॥१८॥ <br>
उपायेन समाकृष्य हनिष्यामि महासुरम् ॥ <br>
निरागसस्तु हननमद्य मे न हि युज्यते ॥१९॥ <br>
धर्मगे धर्मभेत्तारः शलभत्वं व्रजंति हि ॥ <br>
देवास्तद्वचनं श्रुत्वा प्रणम्य गिरिकन्यकाम् ॥1.3.1.10.२०॥ <br>
जग्मुर्यथागतं सर्वे निर्भया हृष्टचेतसः ॥२१॥ <br>
गतेषु तेषु देवेषु गौरी कमललोचना ॥ <br>
बभूव मोहिनी शक्तिः कांतियुक्ता ततोदरी ॥२२ ॥ <br>
सा देवी दिक्षु शैलेषु चतुर्ष्वरुणभूभृतः ॥ <br>
रक्षार्थं स्थापितवती चतुरो बटुकान्वरान् ॥ २३ ॥ <br>
यदा कैलासशिखरादागता शैलकन्यका ॥ <br>
अन्वगच्छन्सेवमानाश्चतस्रो मातरस्तदा ॥ २४ ॥ <br>
दुन्दुभिः सत्यवत्याख्या तथा चानवमी परा ॥ <br>
सुन्दरीति चतस्रस्तामन्वयुः परिचारिकाः ॥ २५ ॥ <br>
विमुञ्चतातिथिं श्रांतं क्षुत्पिपासा समन्वितम् ॥ <br>
अरुणाद्रिमिमं द्रष्टुं नान्यमित्यब्रवीच्च तान् ॥ २६ ॥ <br>
सीमाशलस्थितान्वीरांस्तानादिश्य बलाधिकान् ॥ <br>
तपश्चचाराद्रिकन्या गौतमाश्रमसन्निधौ ॥ २७ ॥ <br>
तस्यां  तपत्यां तन्वंग्यां न तापः कश्चिदप्यभूत् ॥ <br>
ववर्ष काले जलदः सफलाश्चाभवन्द्रुमाः ॥ २८ ॥ <br>
विरोधीनि च सत्त्वानि मुमुचुः पूर्वमत्सरम् ॥ <br>
आश्रमः सर्वजन्तूनां शरण्योऽभूद्भयापहः ॥ २९ ॥ <br>
योजनद्वयपर्यंतं सीमाशैलेषु संस्थितैः ॥ <br>
चतुभिर्वटकैः शूरै रक्षितश्चारुणाचलः ॥ 1.3.1.10.३० ॥ <br>
नोदभूत्कश्चन त्रासो न च दृष्टो भयोदयः ॥ <br>
न व्याधिपीडनं चासीत्तत्र नारिविजृंभणम् ॥ ३१ ॥ <br>
कृतार्था मुनयः सर्वे प्रशंसंतो नगात्मजाम् ॥ <br>
शिवलोकपदं केचित्प्रत्यशंसंस्तथाश्रमम् ॥ ३२ ॥ <br>
सा च गौरी तपो घोरं कुर्वती च दिवानिशम् ॥ <br>
न तृप्तिमाययौ बाला शिवसंतोषकारकम् ॥ ३३ ॥ <br>
महिषश्च महावीर्यो मृगयां कर्तुमुद्यतः ॥ <br>
चचार काननं सर्वं विदूरे शोणभूभृतः ॥ ३४ ॥ <br>
दैत्यसैन्यसमायुक्तो मृगयूथान्यनेकशः ॥ <br>
वनेषु निघ्नस्तरसा विचचाराशु भक्षयन् ॥ ३५ ॥ <br>
धन्विभिर्बलिभिर्वीरैर्मृगाः केचिदनुद्रुताः ॥ <br>
भयार्त्ताः परिधावंतः प्राविशंस्तं तथाश्रमम् ॥ ३६ ॥ <br>
अनुव्रजन्तो दितिजा मृगांस्तान्हंतुमुद्यताः ॥ <br>
वारिता बटुकैर्वीरैर्मा यातात्रेति सत्वरैः ॥ ३७ ॥ <br>
किमत्रेति तदा पृष्टा बटुका दुष्टदानवैः ॥ <br>
तपस्यति वरारोहा कन्यात्रेत्याहुरंजसा ॥ ३८ ॥ <br>
न केनचित्प्रवेष्टव्यं बलिना मुनिसेवितम् ॥ <br>
तपःस्थानमिदं देव्याः शरणागतरक्षकम् ॥ ३९ ॥ <br>
इति तेषां वचः श्रुत्वा बलिनो दुष्टदानवाः ॥ <br>
तथेति विनिवृत्त्याशु कर्त्तव्यं समचिंतयन् ॥ 1.3.1.10.४० ॥ <br>
मायया पक्षिरूपास्ते प्रविश्याश्रममादरात् ॥ <br>
आरामवृक्षशाखासु निषेदुः खादिहेक्षितुम् ॥ ४१ ॥ <br>
सा पुनर्ल्लसितारण्ये सर्वर्तुकुसुमान्विते ॥ <br>
तपस्यन्ती तदा दृष्टा माया दैत्यस्य सैनिकैः ॥ ४२ ॥ <br>
रूपलावण्यते तस्या निश्चयं तपसि स्थितम् ॥ <br>
वीक्ष्य ते विस्मयोपेता गत्वा तस्मै न्यवेदयन् ॥४३॥ <br>
स स्मरार्तो वृद्धरूपः प्रविवेशाश्रमं तदा ॥ <br>
पूजितोऽस्याः सखीभिश्च गतश्रांतिरिव स्थितः ॥ ४४ ॥ <br>
वृद्धोऽपृच्छत्किमर्थं तु तपोऽस्या इति तास्तथा ॥ <br>
बाला कांतप्रसादार्थं चिरमत्र तपस्यति ॥ ४५ ॥ <br>
परं स बलवान्कांतो न कदापि प्रसीदति ॥ <br>
कार्यं विवाहसमये मनोरथं यथोचितम् ॥ ४६ ॥ <br>
अपूर्वप्रभुणा तेन नवोपकरणं महत् ॥ <br>
सद्योजातकुलालेन सद्यः सृष्टैर्विपाचितैः ॥ ४७ ॥ <br>
भाजनरपि साद्यस्कैर्न्यस्तः पक्वैश्च शालिभिः ॥ <br>
तादृशैः साधनैः सर्वैस्तादृशैर्द्रव्यसंचयैः ॥ ४८ ॥ <br>
अपूर्वदृष्टविभवैः कार्यं स्यादुपकारणम् ॥ <br>
सिद्धे तथोपकरणेऽस्याः सद्योऽस्तु स्वयंवरः ॥ ४९ ॥ <br>
इति तासां वचः श्रुत्वा विहसन्महिषोऽभ्यधात् ॥ <br>
तपःफलमहं प्राप्तः सत्यमस्या इति स्थितम् ॥ <br>
मदीया सकलां भूतिं शृणु बाले तपस्विनि ॥ 1.3.1.10.५० ॥ <br>
महिषोऽहं महावीरो दैत्येन्द्रः सुरवंदितः ॥ <br>
जगत्त्रयमिदं सर्वं मयैव परिगृह्यते ॥ ५१ ॥ <br>
अनन्यवीरसद्भावो मय्येव भुजशुष्मणा ॥ <br>
कामरूपोस्म्यहं बाले सर्वभोगप्रदायकः ॥ ५२ ॥ <br>
भज मां तव भर्त्तारं प्राणिनां तपसः फलम् ॥ <br>
सर्वं संपादयिष्यामि कल्पवृक्षैः समाहृतैः ॥ ५३ ॥ <br>
सृजामि तपसा चाहं विश्वकर्माणमादितः ॥ <br>
कामधेनुसहस्राणि सृजामि तपसा क्षणात् ॥ ५४ ॥ <br>
नवभिर्निधिभिः प्राप्तैः पार्श्वस्थैर्नित्यदा मम ॥ <br>
अपेक्षितार्थसंसिद्धिः सहसैवोपपाद्यते ॥ ५५ ॥ <br>
इति तस्य वचः श्रुत्वा स्मृतदेवाभवत्क्रमात् ॥ <br>
विसृज्य मौनं शनकैर्विहसंती तमब्रवीत् ॥ ५६ ॥ <br>
अहं बलवतो भार्या भविष्यामि तपश्चिरम् ॥ <br>
करोमि यद्यसि बली बलं दर्शय मे निजम् ॥५७॥ <br>
विरच स्त्रीस्वभावं स्वं श्रुत्वा तद्वाक्यमुत्थितम् ॥ <br>
हते कोयमिति क्रोधान्ननर्द महिषासुरः ॥५८ ॥ <br>
जिघृक्षतं समायांतं वीक्ष्य तं महिषासुरम् ॥ <br>
अभूद्दुरासदा दुर्गा कन्या सा ज्वलनाकृतिः ॥ ५९ ॥ <br>
महामायां समालोक्य ज्वलंती पुरतः स्थिताम् ॥ <br>
स्वयं स महिषाकारो ववृधे मेरुसन्निभः ॥1.3.1.10.६० ॥ <br>
कुलभूधरशृंगाणि शृंगाभ्यां मुहुराक्षिपन् ॥ <br>
आजुहाव निजां सेनामापूरितदिगंतराम् ॥ ६१ ॥ <br>
अथ ब्रह्ममुखा देवाः प्रणम्य विविधायुधैः ॥ <br>
पूजयामासुरात्मीयैर्दुर्गां कालाग्निरूपिणीम् ॥ ६२ ॥<br>
पंचहेतीर्हरिः प्रादाद्दश चापि सदाशिवः ॥ <br>
ब्रह्मा चतस्रश्च तदा तस्यै मायातिरोहिताः ॥ ६३ ॥ <br>
दिक्पालाश्च सुराश्चान्ये पर्वताश्च पयोधयः ॥ <br>
स्वीयैराभरणैः शस्त्रैरधृष्यास्तामपूजयन् ॥ ६४ ॥ <br>
माया सा बहुभिर्हस्तैर्ज्वलदायुधसंचयैः ॥ <br>
आबद्धकवचा तूर्णं दुर्गाभूत्सिंहवाहना ॥ ६५ ॥ <br>
आपूरितदिशाभोगा तेजस्तत्सोढुमक्षमः ॥ <br>
दुर्गाया घोरमालोक्य महिषस्तु पलायितः ॥ ६६ ॥ <br>
अथ तेजो निजं घोरं प्रज्वलत्सोढुमक्षमम् ॥ <br>
पलायमानमालोक्य महिषं सा व्यचिंतयत् ॥ ६७ ॥ <br>
उपायेन निहंतव्यो दुष्टोऽयं महिषासुरः ॥ <br>
मदपूर्वं निवृत्यंते मृगा मृगयुभिर्वने ॥ ६८ ॥ <br>
दूतोक्तिभिः समाकृष्य मृद्वीभिर्मर्मवृत्तिभिः ॥ <br>
कोपमस्य समुद्भाव्य करिष्येभिमुखं क्षणात् ॥ ६९ ॥ <br>
अधर्मवृत्तियुक्तानां धर्मवाक्यपरिश्रवात् ॥ <br>
कोपः समुद्भवेत्सद्यः स्वजीवक्षयकारणम् ॥ 1.3.1.10.७० ॥ <br>
अथवा धर्मबुद्धिस्सन्यदि शांतो भविष्यति ॥ <br>
तदा हितोपदेशेन धर्मलोपो न संभवेत् ॥ ७१ ॥ <br>
तपस्यद्भिः सदा कार्यः कोपत्यागः फलान्वितः ॥ <br>
धर्महानिर्न सोढव्या तत्कोपो हि तपः परम् ॥ ७२ ॥ <br>
इति संचिंत्य सा गौरी नाम्ना सुरगुरुं मुनिम् ॥ <br>
संकल्प्य वानरमुखं प्राहिणोदसुरं प्रति ॥ ७३ ॥ <br>
गच्छ त्वं मायया युक्तो महर्षे वानरानन ॥ <br>
महिषं बोधयित्वा च वचनं शीघ्रमाव्रज ॥ ७४ ॥ <br>
मैव त्वमरुणाद्रीशमुपपीडय दुर्मते ॥ <br>
अत्र दुर्मनसां वीर्यमदृश्यं भवति क्षणात् ॥ ७५ ॥ <br>
न कलेरुपतापोऽत्र नासुरैरपि पीडनम् ॥ <br>
न साहसं च शुभदं शिवभक्तिमतामपि ॥ ७६ ॥ <br>
पूर्वजन्मकृतैः पुण्यैर्लब्धवीर्यमहोदयः ॥ <br>
मा त्वं शोणाचलेशाग्नौ शलभत्वं भजासुर ॥ ७७ ॥ <br>
शिवेन दत्ता विभवास्तव पूर्वतपोबलात् ॥ <br>
दह्येरन्यत्र तरसा दाववह्नौ यथा द्रुमाः ॥ ७८ ॥ <br>
अत्र धर्मात्मनां वासः शिवभक्तिमतां सदा ॥ <br>
परपीडाप्रसक्तानां भवेद्रोगशतावृतः ॥ ७९ ॥ <br>
ऐश्वर्य्यमतुलं प्राप्तो बलमन्यद्दुरासदम् ॥ <br>
किमर्थं स्वल्पबुद्धिः सन्स्वदोषैर्नाशमेष्यसि ॥ 1.3.1.10.८० ॥ <br>
मया कन्या पुनर्दृष्टा विशेषादबला मता ॥ <br>
अंतर्गतोरुणाद्रीश एतस्मात्सा विशिष्यते ॥ ८१ ॥ <br>
अथवा युक्तिभेदैस्त्वं शास्त्रैर्वा शिवसंमतैः ॥ <br>
अनिग्राह्यमनोवृत्तिरात्मसैन्यं समानय ॥ ८२ ॥ <br>
येन लोकान्समस्तांस्त्वं बाधसे बलगर्वितः ॥ <br>
तत्सैन्यं तव वृद्धं च क्षणाद्धक्ष्यामि तेजसा ॥८३॥ <br>
आनीय सकलं सैन्यमग्रे स्थापय सायुधम् ॥ <br>
सद्यस्त्वात्मबलैः सृष्टेः संहरिष्यामि तत्क्षणात् ॥८४॥ <br>
मच्छस्त्र परिकृत्तस्य ससैन्यस्य तवायुषः ॥ <br>
मुक्तिरत्रैव भविता को जानाति शिवेहितम् ॥ ८५ ॥ <br>
वार्यमाणोऽपि पूर्वेण कर्मणा प्रेरितो जनः ॥ <br>
अवशः कर्म कुरुते भुंक्ते च सदृशं फलम् ॥ ८६ ॥<br>
त्वयापि करुणावाक्यं वक्तव्यं किल भूरिभिः ॥ <br>
अकार्यविनिवृत्त्यर्थं नित्यधर्मानुपालने ॥ ८७ ॥ <br>
इति गौर्या समादिष्टा वाचं कपिमुखो मुनिः ॥ <br>
दूतः सन्सर्वमाचष्ट महिषस्याग्रतः स्थितः ॥ ८८ ॥ <br>
सोऽपि सर्वं समाकर्ण्य क्रोधवेगसमाकुलः ॥ <br>
तं भक्षयितुमारेभे सोपि मायाबलाद्ययौ ॥८९॥ <br>
अथ सैन्यं निजं सर्वं समाहूय दुराशयः ॥ <br>
सन्नद्धं सायुधं योद्धुमादिशल्लोकभीषणम् ॥1.3.1.10.९०॥ <br>
युगांतसमयोद्वेलचतुरर्णवसंनिभम् ॥ <br>
सैन्यानां सैन्यमतुलं शोणाद्रिं पर्यवेष्टयत् ॥ ९१ ॥ <br>
अथ गौरी समालोक्य दैत्यानां सैन्यमद्भुतम्॥ <br>
ससर्ज तैजसाञ्शूरान्घोरान्भूतगणान्बहून् ॥९२॥ <br>
एकपादाक्षिचरणा लंबकर्णपयोधराः ॥ <br>
पाणिपादशिरःकुक्षिवक्त्राः केचिद्विनिर्गताः ॥ ९३ ॥ <br>
अहं ग्रसामि सकलमपर्याप्तमिदं मम ॥ <br>
अहमेव हनिष्यामि दैत्यसैन्यमशेषतः ॥९४॥ <br>
किं त्वयात्र पुनः कार्यं वीक्ष्य त्वं तिष्ठ केवलम् ॥ <br>
अहमेवात्र योत्स्यामीत्यभाषंत परस्परम्॥ ॥९५॥ <br>
तेषां कथयतां शंखं गणानां योगिनीगणैः ॥ <br>
अधमत्सा भगवती हंतुं तद्दैत्यमंडलम् ॥९६॥ <br>
आलोक्य तां तथारूपामापतंस्तस्य सैनिकाः ॥ <br>
दर्शयंतः स्ववीर्याणि स्वामिनोग्रे धृतायुधाः ॥ ९७ ॥ <br>
ववृषुः शस्त्रवर्षाणि दैत्याः प्रतिदिगन्तरम् ॥ <br>
बाणैः कार्मुकनिर्मुक्तैस्तानि सा तु न्यवारयत् ॥ ॥ ९८ ॥ <br>
रथानां वारणेंद्राणां हयानां लक्षकोटिभिः ॥ <br>
युयुधुर्भूतवेताला देव्या सृष्टास्तु दुर्जयाः ॥ ९९ ॥ <br>
मातरो विविधाकारा डाकिन्यो योगिनीगणाः ॥ <br>
सृष्टाश्च तेजसा भूयः पिशाचाः प्रेतराक्षसाः ॥ 1.3.1.10.१०० ॥ <br>
देव्या सृष्टेन सैन्येन दुर्जयेन महासुराः ॥ <br>
भक्षिताश्चूर्णिता भिन्ना दारिता निहताः क्षणात् ॥ १०१ ॥ <br>
देवी च सायुधा दृष्टा ज्वलंती निहतासुरैः ॥ <br>
नृत्यद्भूतगणैर्भुक्तै रक्तैर्मांसैश्च तोषितैः ॥ १०२ ॥ <br>
यदा कैलासशिखरात्प्राप्ता कर्त्तुं तपो भुवम् ॥ <br>
तदा समागताः काश्चिन्मातृका देहगुप्तये ॥ १०३ ॥ <br>
दुंदुभिः सत्यवत्याख्या तथा चान्तवती परा ॥ <br>
सुंदरीति चतस्रस्ता अन्वयुः परिचारिकाः ॥ १०४ ॥ <br>
देव्या सृष्टा च चामुंडा दंष्ट्रावलयभीपणा ॥ <br>
दैत्यकृत्तिवसा मांसरक्ततृप्ता चचार सा ॥ १०५ ॥ <br>
असुरं कंचिदाक्रम्य नटनं सा चकार ह ॥ १०६ ॥ <br>
अथ तां समवेक्ष्य दुर्मदो हि ज्वलयामास च कोपवह्निना सः ॥ <br>
अतितीव्रविवृत्तभीष्मनेत्रश्रुतिशृंगाग्रविभिन्नमेघजालः ॥ ॥ १०७ ॥ <br>
ज्वलदग्निशिखाभदीर्घजिह्वापरिलीढोन्नतशैलशृंगभागः ॥ <br>
अवनिं दलयन्खुराभिघातैरसकृत्पांसुभिरास्वनन्दिगंतान् ॥१०८॥ <br>
अतिघर्घर दीर्घघोरनादस्फुटदंडभ्रममोहितामरो यः ॥ <br>
धृतवालधिदंडताड्यमानप्रतिशीर्णामितशस्त्रवर्षसंघः ॥१०९॥ <br>
मृतये व्यगमद्बलित्रयाढ्यां मृगराजस्थितिभासुरां भवानीम्॥1.3.1.10.११०॥<br>
इति श्रीस्कांदे महापुराण एकाशीतिसाहस्र्यां संहितायां प्रथमे माहेश्वरखण्डेऽरुणाचलमाहात्म्ये पूर्वार्धे देव्यास्तपश्चर्यायां महिषासुरेण सह युद्धवर्णनंनाम दशमोऽध्यायः ॥१०॥छ॥ <br>
<br>
<br>
</span>
