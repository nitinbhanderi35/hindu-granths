<span style="font-size: 14pt; line-height: 200%">॥ ब्रह्मोवाच ॥ ॥ <br>
स तु सिंहस्थितां गौरीं ज्वलंती विविधायुधाम् ॥ <br>
शैलवर्षेण महता कुपितः समपूरयत् ॥ १ ॥ <br>
शरवर्षेण महता तन्निवार्य विदूरतः ॥ <br>
बिभेद निशितैः शस्त्रैरशेषं तस्य विग्रहम् ॥ २ ॥ <br>
भिद्यमानोऽपि दैत्येंद्रः शैलसारप्रदुर्धरः ॥ <br>
विषादं नागमत्किंचिद्ववृधे युद्धदुर्मदः ॥ ३ ॥ <br>
भिद्यमानः स खड्गेन चक्रैरसिभिर्ऋष्टिभिः ॥ <br>
शूलेन चायुधैश्चान्यैरंतर्धानमगाहत ॥॥ ४ ॥ <br>
ततः सिंहाकृतिर्भीमः प्रचंडनिनदाननः ॥ <br>
तीक्ष्णदंष्ट्रः शितनखः परिबभ्राम केसरी ॥ ५ ॥ <br>
देवीसिंहश्चपेटेन ताडयामास पाणिना ॥ <br>
दैत्यसिंहस्य च नखैस्तस्य वक्षो व्यदारयत् ॥ ६ ॥ <br>
अथ व्याघ्रतया प्राप्तः स्फुटव्यात्ताननो महान् ॥ <br>
तं हंतुं च बलाद्देवी वेगेन करमक्षिपत् ॥ ७ ॥ <br>
दीर्घाभिर्न्नीलरेखाभिः पूर्णः पिंगलविग्रहः ॥ <br>
यानावलिभिराकीर्णः स्वर्णाद्रिरिव संचरन् ॥ ८ ॥ <br>
मृगैरिव परित्रातुं मुच्यमानोऽग्रतो बली ॥ <br>
ज्वलंतमिव रोषाग्निं जिह्वाहेतिभिरावहन्॥९॥ <br>
आगच्छंतं रयाद्देवी भल्लेन शशिवर्चसा ॥ <br>
प्रतिविव्याध तं व्याघ्रं पुरत्रयमिवेश्वरः ॥1.3.1.11.१०॥ <br>
स बाणस्तन्मुखे मग्नस्तद्रक्तेन समुक्षितः ॥ <br>
जगाहे गगनं भित्त्वा देहमस्य विनिर्गतः ॥ ११ ॥ <br>
स दैत्यो वारणो भूत्वा देवीमाश्वभ्युपागमत् ॥ <br>
बलिभिः पशुभिर्भिन्नैस्तस्याः प्रीतिमिवावहन् ॥ १२ ॥ <br>
तं गजेंद्रं समायांतं मदक्लिन्नमहीतलम् ॥ <br>
देवीसिंहस्तदा दृष्ट्वा ननर्द च जघान च ॥ १३ ॥ <br>
अथ खड्गधरो वीरश्चर्मपाणिः समुद्गतः ॥ <br>
वक्त्रं दधानो बभ्राम दंष्ट्राभ्रुकुटिभीषणम् ॥ १४ ॥ <br>
देवी च विलसत्खड्गचक्रचक्रलसत्करा ॥ <br>
युयोध तेन वीरेण भग्नशीर्षाभ्यपद्यत ॥ १५ ॥ <br>
भूयः स माहिषं रूपमास्थायासुरमायया ॥ <br>
देव्या योद्धुं प्रववृते यथापूर्वमनाकुलम् ॥ १६ ॥ <br>
अथ देवैमुनींद्रैश्च चोदितो गौतमो मुनिः ॥ <br>
प्रबोधयितुमारेभे स्तुतिभिर्जगदंबिकाम् ॥ १७ ॥ <br>
त्वयि सर्वस्य जगतः प्राणशक्तिः परा मता ॥ <br>
ओजःशक्तिर्ज्ञानशक्तिर्बलशक्तिश्च गम्यते ॥ १८॥ <br>
किमेतदद्य मोहाय युद्धमारभ्यते त्वया ॥ <br>
उपसंह्रियतामेष दैत्यो भुवनगुप्तये ॥ १९ ॥ <br>
भिन्नानामस्य देहानामुपसंहरणात्तव ॥ <br>
वलयश्चोपदिश्यन्ते निगमोक्ता वरप्रदाः ॥1.3.1.11.२०॥ <br>
अन्यथा तृणकल्पस्य शत्रोरस्य निबर्हणे ॥ <br>
कालाग्निवर्चसो देवि किमर्थं संभ्रमस्त्वियान् ॥ २१ ॥ <br>
स्वशक्तिमवसंस्तभ्य समाकर्षयतां रिपोः ॥ <br>
प्राणशक्तिं त्रिशूलेन गुणत्रयवपुर्धृता ॥ २२ ॥ <br>
इति स्म बोधितातेन पुरा भगवती तदा ॥ <br>
महिषासुरमाक्रम्य त्रिशूलेनाभ्यधारयत्॥ २३ ॥ <br>
अनेकगिरिसंकाशं देव्या विग्रहमात्मनः॥ <br>
अशक्तस्तं  धारयितुं ससाद महिषासुरः ॥२४॥ <br>
निष्पिष्टो विलुठन्क्रोशन्नाक्रांतश्च परिस्फुरन् ॥ <br>
निर्गंतुमुद्गतशिरा न शशाकासुराधिपः ॥२५॥ <br>
त्रिशूलमुखभिन्नांगरक्तधारासमुद्धतः ॥ <br>
समुद्र इव संजातः संध्यारुणकलेवरः ॥ ॥ २६ ॥ <br>
अथ खड्गेन तीक्ष्णेन कर्तयित्वा च तच्छिरः ॥ <br>
ननर्त्त तस्य शिरसि तिष्ठन्ती महिषार्दिनी ॥ २७ ॥ <br>
दुर्गां सिद्धाश्च गन्धर्वाः प्रशशंसुर्महर्षयः ॥ <br>
पुष्पवृष्टिश्च महती देवैर्मुक्ता समंततः ॥ <br>
प्रणतः प्रांजलिर्देवीं तुष्टाव विबुधाधिपः ॥ २८ ॥ <br>
॥ इन्द्र उवाच ॥ ॥ <br>
नमस्ते जगतां मात्रे भूतानां बीजसंविदे ॥ २९ ॥ <br>
भक्तिः श्रद्धा च भजतां शक्तिश्चासि त्वमंबिके ॥ <br>
कारणं परमा कीर्तिः शातिर्दांतिः कला क्षमा ॥ 1.3.1.11.३० ॥ <br>
एकैव विश्वरूपा त्वं नामभेदेर्निगद्यसे ॥ <br>
तेषुतेषु पदेष्वस्मांस्तपोऽनुगुणसिद्धिषु ॥ ३१ ॥ <br>
नियुज्य शत्रुं निर्भिद्य शिवा ज्ञेया प्रकाशसे ॥ <br>
हतोयं महिषो दुष्टो विनिकृत्तश्च शांभवि ॥ ३२ ॥ <br>
छिन्नमेतस्य तु शिरः सजीवमिव लक्ष्यते ॥ <br>
रक्तनेत्रं तीक्ष्णशृगं ज्वलज्जिह्वं चलं शिरः ॥ ३३ ॥ <br>
आक्रम्य तव तिष्ठन्त्या रूपमेव सदास्तु नः ॥ <br>
चक्रशृंगधनुर्बाणखङ्गचर्मवराभयैः ॥ ३४ ॥ <br>
शूलघण्टांकुशकशाकपालकुलिशादिभिः ॥ <br>
अशेषदेवतामूर्तिरशेषैदेंवतायुधैः ॥ ३५ ॥ <br>
आपूरिता त्वमेवांब सर्वशत्रून्निहंसि नः ॥ <br>
आयुधानां सहस्राणि तन्मयास्ते विभूतयः ॥ ३६ ॥ <br>
त्वज्जितारातयः सर्वे विविधायुधवाहनाः ॥ <br>
रथनागहयैर्युक्ताः ससैन्या अपि भूभृतः ॥ ३७ ॥ <br>
क्षणेन दग्धवीर्याः स्युस्त्वत्प्रसादविवर्जिताः ॥ <br>
अपदोऽप्यल्पवीर्योऽपि त्वत्पादांबुजसेवकः ॥ ३८ ॥ <br>
त्रिलोकनाथतां प्राप्तः प्रथते कीर्तिमण्डितः ॥ <br>
तद्रूपमिदमत्युग्रं ध्यायतामर्चतां सदा ॥ ३९ ॥ <br>
न शत्रुभ्यो भयं किंचिद्भवेद्विजयशालिनाम् ॥ <br>
ईदृशं सर्वलोकेषु रूपं ते देववंदितम् ॥ 1.3.1.11.४० ॥ <br>
पूज्यतामिष्टसिद्ध्यर्थं देवैर्भृत्यैश्च सर्वदा ॥ <br>
मातरश्च त्वया सृष्टाः सर्वाभीष्टफलप्रदाः ॥ ४१ ॥ <br>
सगणाः प्रतिपूज्यंतां सर्वस्थानेषु सर्वदा ॥ <br>
अयं च निहतो दैत्यस्त्वत्पादकृतलांछनः ॥ ४२ ॥ <br>
तव भक्तैः सदा पूज्यस्त्वत्प्रमादात्त्वदग्रतः ॥ <br>
इत्थं सुरेन्द्रप्रणुता सर्वर्षिसुरसेविता ॥ ४३ ॥ <br>
तथेति वरदा देवी ससर्ज च दिवं प्रति ॥ <br>
स्वयमप्यात्मनस्तत्र तद्रूपं विविधायुधम् ॥॥ ४४ ॥ <br>
संस्थाप्य मातृभिः सार्धं स्थानरक्षणमातनोत् ॥ <br>
संगृह्य विमलं रूपं सखीजनसमावृता ॥ ४५ ॥ <br>
महिषस्य शिरोऽपश्यद्विकृतं खङ्गधारया ॥ <br>
कथयन्ती पुनस्तस्य चित्रं लोकविभूषणम् ॥ ४६ ॥ <br>
सखीभिः सह सा बाला कण्ठं तस्य व्यलोकयत् ॥ <br>
अपश्यच्च तदा लिगं कर्त्तुं तस्य च पूजनम् ॥ ४७ ॥ <br>
आदत्त सहसा गौरी लिगं तस्य गले स्थितम् ॥ <br>
आलोकयच्च सुचिरं रक्तधारापरिप्लुतम् ॥ ४८ ॥ <br>
आसज्जत पुनर्लिंगमस्याः पाणितलं गतम् ॥ <br>
विमोचयितुमुद्युक्ता नाशक्नोल्लग्नमंजसा ॥ ४९ ॥ <br>
अचिंतयच्च सा देवी किमेतदिति विस्मयात् ॥ <br>
विषादेन च संयुक्ता महर्षीणां पुरः स्थिता ॥ 1.3.1.11.५० ॥<br>
आहतः शिवभक्तोऽयमिति शोकं समाविशत् ॥ <br>
अगर्हत भृशं मौढ्यमात्मनः स्त्रीस्वभावजम् ॥ ५१ ॥ <br>
अविचार समारब्धं शिवभक्तनिबर्हणम् ॥ <br>
उपतापपरीतांगी गौतमं मुनिसत्तमम् ॥ ५२ ॥ <br>
उपगम्याब्रवीद्बाला साहसं कृतमात्मना ॥ <br>
भगवन्सर्वधर्मज्ञ गौतमार्य मुनीश्वर ॥ ५३ ॥ <br>
मान्यया धर्मरूपेण कोऽप्यधर्मः प्रकल्पितः ॥ <br>
देवानां रक्षणं कर्तुमभयं दातुमुद्यता ॥ ५४ ॥ <br>
अज्ञानान्महिषं दैत्यं शिवभक्तिममर्दयम् ॥ <br>
रजसाक्रान्तबुद्धीनां न भवेद्धर्मसंग्रहः ॥ ५५ ॥ <br>
गुरुप्रसादसुलभः स्फुरद्विघ्नशताकुलः ॥ <br>
सुदुर्धर्षा निराचारदुर्दमाः शिवसंश्रयाः ॥ ५६ ॥ <br>
विशेषतो लिंगधराः शिवस्तान्बहु मन्यते ॥ <br>
पुरा पुरत्रयावासा दैतेया लिंगधारका ॥ ५७ ॥ <br>
अजिताः शंभुना पूर्वं मुक्तलिंगा निषूदिताः ॥ <br>
अस्य कंठस्थितं लिंगं मम पाणिं न मुंचति ॥ ५८ ॥ <br>
कथं पापं निरस्यामि शिवभक्तवधाश्रितम् ॥ <br>
अस्य कंठस्थितं लिंगं धारयंती तपोन्विता ॥ ५९ ॥ <br>
तीर्थयात्रां करिष्यामि यावच्छंभुः प्रसीदति ॥ <br>
पुनः कैलासमुख्येषु शंभुस्थानेषु भूरिषु ॥ 1.3.1.11.६० ॥ <br>
तीर्थेषु रचितस्नाना लप्स्ये पापविशोधनम् ॥ <br>
इति तस्याः परिश्रांतिं दुर्धर्मपरिशंकया ॥ ६१ ॥ <br>
आकर्ण्य शिवधर्मज्ञो भयार्त्तां तामवोचत ॥ <br>
मा भैषीर्गिरिजे मोहाच्छिवभक्तो हतस्त्विति ॥ ६२ ॥ <br>
धर्मसूक्ष्मार्थवेत्तारौ दुर्लभा गिरिकन्यके ॥ <br>
सदा शिवस्य वदनैः सद्योजातादि संश्रितैः ॥ ६३ ॥ <br>
आगमाः पंचभिः प्रोक्ता अष्टाविंशतिकोटयः ॥ <br>
निर्णयाः शिवभक्तानां शिवमार्गस्य शोभनाः ॥ ॥ ६४ ॥ <br>
तेषुतेषु मुनींद्रैश्च नत्वैव प्रतिपद्यते ॥ <br>
कालो मुखं च कंकालं शैवं पाशुपतं तथा ॥ ६५ ॥ <br>
महाव्रतं पंच चैताः शिवमार्गप्रवृत्तयः ॥ <br>
भेदाश्च बहवस्तेषामन्योन्यस्य शिवे रताः ॥ ६६ ॥ <br>
साध्य एको हि बलवान्सर्वैस्तैरनिशं शिवः ॥ <br>
सर्व एव सदा पूज्याः स्वधर्मपरिनिष्ठितैः ॥ ६७ ॥ <br>
अमत्सरैः शिवे भक्तैः शिवाज्ञापरिपालकैः ॥ <br>
वेदैश्च बहुभिर्यज्ञैर्भक्त्या च परया शिवः ॥ ६८ ॥ <br>
आराध्यते महादेवः सर्वदा सर्वदायकः ॥ <br>
जीवहिंसा न कर्त्तव्या विशेषण तपस्विभिः ॥ ६९ ॥ <br>
शिवधर्मस्य भेत्तारो निहंतव्यास्तथांजसा ॥ <br>
न वेषजुषि वीक्षेत न लिगं नैव संभवम् ॥ 1.3.1.11.७० ॥ <br>
शिवधर्मस्य भेत्तारं हन्यादेवाविचारयन् ॥ <br>
बहुभिः स्फूर्तया बुद्ध्या धर्मविद्भिर्निरूपिते ॥ ७१ ॥ <br>
शिवधर्मस्य विलये सद्यः शक्तिः प्रवर्तते ॥ <br>
अस्य कर्म पुनर्दिष्टं लिंगमैश्वर्यचर्चितम् ॥ ७२ ॥ <br>
न जेतुं शक्यते देवि तेनासौ सर्वदैवतैः ॥ <br>
यदयं निहतो देवि त्वया शंकरमान्यया॥ ७३ ॥ <br>
आक्रांतः शापदोषेण महर्षीणां शिवाश्रयात् ॥ <br>
अथ ते कुपितास्तस्य वैषम्यादवमानतः ॥ ७४ ॥ <br>
शेपुर्महिषवद्दुष्टो महिषोऽयं भवत्विति ॥ <br>
ततस्तद्वचनात्सद्यो महिषोऽभूत्क्षणात्तथा ॥ ७५ ॥ <br>
प्रणम्य तोषयामास ययाचे शापमोचनम् ॥ <br>
दत्त्वा प्रकामरूपत्वं ददुरस्मै प्रसादिताः ॥ ७६ ॥ <br>
महिषत्वेपि संहारं स्वयं देव्या शिवाज्ञया ॥ <br>
विषादो न च कर्त्तव्यो अंगदर्शनतस्त्वया ॥ ७७ ॥ <br>
सिद्धानां शिवरूपाणामवज्ञा कं न बाधते ॥ <br>
महिषत्वे समुत्पन्ने दोषेण समुपस्थिते ॥ ७८ ॥ <br>
सिद्धप्रसादाल्लब्धोऽयं शापनाशस्त्वया कृतः ॥ <br>
सर्वे लोकाश्च संत्राता दुष्टोयं परिरक्षितः ॥ ७९ ॥ <br>
शापदोषसमुत्पन्ने महिषत्वे विमोचिते ॥ <br>
त्वया च गिरिशप्रीत्यै तपः कुर्वाणयाद्रिजे ॥ 1.3.1.11.८० ॥ <br>
द्रष्टव्यं तैजसं लिंगमरुणाचलसंज्ञितम् ॥ <br>
पूर्वजन्मनि भक्तोऽयमरुणाद्रिपतेः स्फुटम् ॥ ८१ ॥ <br>
महिषत्वे मदाक्रांतः परं लिंगेन संगतः ॥ <br>
भक्त्या लिंगधरं हंतुं कः समर्थो जगत्त्रये ॥ ८२ ॥ <br>
दृष्टाः पुरत्रये पूर्वं रुद्रेण पूजितास्त्रयः ॥ <br>
त्वत्खड्गपरिकृत्तेन कंठेनास्य वरानने ॥८३॥ <br>
दीक्षादिरहितं लिंगं दत्तं हंतीति चोदितम् ॥ <br>
कृतं हि महिषेणापि भक्तितो लिंगधारणम् ॥ ८४ ॥ <br>
कदाचित्क्षपणोक्तानां विभाषात्प्रत्ययं गतः॥ <br>
पूर्वजन्मतपोयोगात्स्मरणो लिंगधारणात् ॥८५॥ <br>
त्वत्पादपद्मसंस्पर्शादयं मुक्तो न संशयः॥ <br>
मदुक्तनिष्कृतीनां तु पातकानां च नाशनम् ॥८६॥ <br>
दर्शनं शैलवर्यस्य प्रायश्चित्तं परं मतम् ॥ <br>
संस्थाप्य विविधाञ्छैवाञ्छिवसिद्धांतवेदिनः ॥८७॥ <br>
आवाह्य सर्वतीर्थानि सर्वदोषनिवृत्तये॥<br>
सरः किमपि संपाद्य स्नात्वा तत्र वरानने॥८८॥<br>
अघमर्षणसंयुक्ता सलिंगा स्नानमाचर ॥ <br>
त्रिसंध्यं चैव मासांते देवयागमहोत्सवे ॥ ८९ ॥ <br>
आराधयोपचारैस्त्वमरुणाद्रिमयं शिवम् ॥ 1.3.1.11.९० ॥ <br>
एवं तस्य मुनेर्निशम्य वचनं शैवार्थसंभावितं प्रीता देवनमस्कृता गिरिसुता देवी जगद्रक्षिका ॥ <br>
शैवं धर्ममिमं विधातुमुचितं शोणाचलस्याग्रतस्तीर्थागाहनबुद्धिमाशु विदधे कर्तुं त्वघक्षालनम् ॥ ९१ ॥ <br>
<br>
इति श्रीस्कान्दे महापुराण एकाशीतिसाहस्र्यां संहितायां प्रथमे माहेश्वरखण्डेऽरुणाचलमाहात्म्ये पूर्वार्धे महिषासुरवधोत्तरं देवीपाणौ महिषासुरशिरःसंलग्रतावृत्तांतवर्णनंनामैकादशोऽध्यायः ॥ ११ ॥ <br>
<br>
</span>
