<span style="font-size: 14pt; line-height: 200%">॥ ब्रह्मोवाच ॥ ॥ <br>
अरण्याद्गौतमं शांतमुटजद्वार आगतम् ॥ <br>
प्रत्याधातुं प्रववृते शिवभक्तिर्जगन्मयी ॥१॥ <br>
आलुलोके समायातं गौतमं शिष्यसेवितम् ॥ <br>
लंबमानशिरःश्मश्रुसम्पूर्णमुखमण्डलम् ॥२॥ <br>
जटाभिरतिताम्राभिस्तीर्थस्नानविशुद्धिभिः ॥ <br>
न्यस्तरुद्राक्षमणिभिर्ज्वालाभिरिव पावकम् ॥॥ ३ ॥ <br>
भस्मत्रिपुण्ड्रकोपेतविशालनिटिलोज्वलम् ॥ <br>
शुक्लयज्ञोपवीतेन पूर्णं रुद्राक्षदामभिः ॥ ४ ॥ <br>
दधानं वल्कले रक्ते तपः कृशितविग्रहम् ॥ <br>
जपंतं वैदिकान्मंत्रान्रुद्रप्रीतिकरान्बहून् ॥ ५ ॥ <br>
शम्भुनावसितोदात्तसारूप्यमिव भाषितम् ॥ <br>
तेजोनिधिं दयापूर्णं प्रत्यक्षमिव भास्करम् ॥ ६ ॥ <br>
आलोक्य तं महात्मानं वृद्धं शंभुपदाश्रयम् ॥ <br>
कृतांजलिपुटा गौरी प्रणन्तुमुपचक्रमे ॥ ७ ॥ <br>
कृतांजलिं मुनिर्वीक्ष्य समस्तजगदम्बिकाम् ॥ <br>
किमेतदिति साश्चर्यं वारयन्प्रणनाम सः ॥ ८ ॥ <br>
स्वागतं गौरि सुभगे लोकमातर्दयानिधे ॥ <br>
व्याजेन भक्तसंरक्षां कर्तुमत्रागतास्यहो ॥ ९ ॥ <br>
अहो मान्ये मान्यमर्थं विज्ञायैव पुरा वयम् ॥ <br>
पृथग्भावमिवालंब्य शिष्यादिभिः समागताः ॥ 1.3.1.5.१० ॥ <br>
यद्देवि ते न चेत्किंचिन्मायाविलसितन्निजम् ॥ <br>
ततः प्रपंचसंसिद्धिः कथमेव भविष्यति ॥ ११ ॥ <br>
तिष्ठत्वशेषं मे वक्तुं मायाविलसितं तव ॥ <br>
न शक्यते यन्निर्णेतुं त्वदीयैश्च कदाचन ॥ ॥ १२ ॥ <br>
आस्यतां पावने शुद्धं आसने कुशनिर्मिते ॥ <br>
गृह्यतां पाद्यमर्घं च दत्तं च विधिवन्मया ॥ १३ ॥ <br>
इति शिष्यैः समानीते दर्भांके परमासने॥ <br>
आसीनामंबिकां वृद्धो मुनिरानर्च भक्तिमान् ॥१४॥ <br>
निवेद्य सकलां पूजां भक्तिभावसमन्वितः ॥ <br>
गौर्या समभ्यनुज्ञातः स्वयमप्यासने स्थितः॥१५॥ <br>
उवाच दशनज्योत्स्नापरिधौतदिशामुखः ॥ <br>
पुलकांचितसर्वांगः सानंदाश्रु सगद्गदम् ॥ १६ ॥ <br>
अहो देवस्य माहात्म्यं शम्भोरमिततेजसः ॥ <br>
सद्भक्त रक्षणाय त्वामादिशद्भक्तवत्सलः ॥ १७ ॥ <br>
असिद्धमन्यल्लब्धव्यं किं वान्यत्तव विद्यते ॥ <br>
अम्बैतद्भक्तिमाहात्म्यं संदर्शयितुमीश्वरः ॥ १८ ॥ <br>
कैलासशैलवृत्तांतः कंपातटतपःस्थितः ॥ <br>
अरुणाद्रिसमादेशः सर्वं ज्ञातमिदं मया ॥ १९ ॥ <br>
आगतासि महाभागे भक्ताश्रममिमं स्वयम् ॥ <br>
स्नेहेन करुणामूर्ते कर्त्तव्यमुपदिश्यताम् ॥ 1.3.1.5.२० ॥ <br>
इति तस्य वचः श्रुत्वा महर्षेः सर्ववेदिनः ॥ <br>
अंबिका प्राह कुतुकात्स्तुवन्ती तं महामुनिम् ॥ २१ ॥ <br>
महावैभवमेतत्ते देवदेवः स्वयं शिवः ॥ <br>
मध्ये तपस्विनां त्वं तु द्रष्टव्य इति चादिशत् ॥ २२ ॥ <br>
आगमानां शिवोक्तानां वेदानामपि पारगः ॥ <br>
तपसा शंभुभक्तानां त्वमेव शिवसंमतः ॥ २३ ॥ <br>
अरुणाचल नाम्नाहं तिष्ठामीत्यब्रवीच्छिवः ॥। <br>
अस्याचलस्य माहात्म्यं श्रोतव्यं च भवन्मुखात् ॥ २४ ॥ <br>
प्राप्तास्म्यहं तपः कर्तुमरुणाचलसन्निधौ ॥ <br>
भवतां दर्शनादेव स्वयमीशः प्रसीदति ॥ २५ ॥ <br>
शिवभक्तेन संभाषा शिवसंकीर्त्तनश्रवः ॥ <br>
शिवलिंगार्चनं लोके वपुर्ग्रहफलोदयः ॥ २६ ॥ <br>
तस्मान्ममैतन्माहात्म्यं श्रोतव्यं भवतो मुखात् ॥ <br>
सुव्यक्तमुपदेशेन ज्ञानतोऽसि पिता मम ॥ २७ ॥ <br>
इति तस्या वचः श्रुत्वा गौतमस्तपसां निधिः ॥ <br>
आचख्यौ गिरिशं ध्यायन्नरुणाचलवैभवम् ॥ २८ ॥ <br>
अज्ञातमिव यत्किंचित्पृच्छ्यते च पुनस्त्वया ॥ <br>
अवैमि सर्वविद्यानां माया शैवी त्वमेव सा ॥ २९ ॥ <br>
अथवा भक्तवक्त्रेण शिववैभवसंश्रवः ॥ <br>
शिक्षणं शांभवं तेषां तव तुष्टेश्च कारणम् ॥ 1.3.1.5.३० ॥ <br>
पठितानां च वेदानां यदावृत्तफलावहम् ॥ <br>
वदतां शृण्वतां लोके शिवसंकीर्त्तनं तथा ॥ ३१ ॥<br>
&nbsp;सफलान्यद्य सर्वाणि तपांसि चरितानि मे ॥ <br>
यदहं शंभुनादिष्टं माहात्म्यं कीर्त्तये श्रुतम् ॥ ३२ ॥ <br>
शिवाशिवप्रसादेन माहात्म्यमिदमद्भुतम् ॥ ३३ ॥ <br>
अरुणाचलमाहात्म्यं दुरितक्षयकारणम् ॥ <br>
श्रूयतामनवद्यांगि पुरावृत्तमिदं महत् ॥ ३४ ॥ <br>
अरुणाद्रिमयं लिंगमाविर्भूतं यथा पुरा ॥ <br>
न शक्यते पुनर्वक्तुमशेषं वक्त्रकोटिभिः ॥ ३५ ॥ <br>
अरुणाचलमाहात्म्यं ब्रह्मणामपि कोटिभिः॥ <br>
ब्रह्मणा विष्णुना पूर्वं सोमभास्करवह्निभिः ॥ ३६ ॥ <br>
इन्द्रादिभिश्च दिक्पालैः पूजितश्चाष्टसिद्धये ॥ <br>
सिद्धचारणगंधर्व यक्षविद्याधरोरगैः ॥ ३७ ॥ <br>
खगैश्च मुनिभिर्दिव्यैः सिद्धयोगिभिरर्चितः ॥ <br>
तत्तत्पापनिवृत्त्यर्थं तत्तदीप्सितसिद्धये ॥ ३८ ॥ <br>
आराधितोऽयं भगवानरुणाद्रिपतिः शिवः ॥ <br>
दृष्टो हरति पापानि सेवितो वांछितप्रदः ॥ ३९ ॥ <br>
कीर्तितोपि जनैर्दूरैः शोणाद्रिरिति मुक्तिदः ॥ <br>
तेजःस्तंभमयं रूपमरुणाद्रिरिति श्रुतम् ॥ 1.3.1.5.४० ॥ <br>
ध्यायन्तो योगिनश्चित्ते शिवसायुज्यमाप्नुयुः ॥ <br>
दत्तं हुतं च यत्किंचिज्जप्तं चान्यत्तपः कृतम् ॥ ४१ ॥ <br>
अक्षय्यं भवति प्राप्तमरुणाचलसंनिधौ ॥ <br>
पुरा ब्रह्मा च विष्णुश्च शिवतेजोंशसंभवौ ॥४२॥ <br>
साहंकारौ युयुधतुः परस्परजिगीषया ॥ <br>
तथा तयोर्गर्वशांत्यै योगिध्येयः सदाशिवः ॥ ४३॥ <br>
अग्नितेजोमयं रूपमादिमध्यांतवर्जितम् ॥ <br>
संप्राप्य तस्थौ तन्मध्ये दिशो दश विभासयन् ॥ ४४ ॥ <br>
तेजःस्तंभस्य तस्याथ द्रष्टुमाद्यंतभागयोः ॥<br>
हंसक्रोडतनू कृत्वा जग्मतुर्द्यां रसातलम् ॥ ४५ ॥ <br>
तौ विषण्णमुखौ दृष्ट्वा भगवान्करुणानिधिः ॥ <br>
आविर्बभूव च तयोर्वरं प्रादादभीप्सितम् ॥४६॥ <br>
तत्प्रार्थितश्च देवेशो यातः स्थावरलिंगताम् ॥ <br>
अरुणाद्रिरिति ख्यातः प्रशांतः संप्रकाशते ॥४७॥ <br>
दिव्यदुन्दुभिनिर्घोषैरप्सरोगीतनर्त्तनैः॥ <br>
पूज्यते तैजसं लिंगं पुष्पवृष्टिशतैः सदा ॥ ४८ ॥ <br>
ब्रह्मणामप्यतीतानां पुरा षण्णवतेः प्रभुः ॥ <br>
विष्णुनाभिसमुद्भूतो ब्रह्मा लोकान्ससर्ज हि ॥ ४९ ॥ <br>
स कदाचित्तपोविघ्नं कर्तुकामेन योगिनाम् ॥ <br>
इंद्रेण प्रार्थितो ब्रह्मा ससर्ज ललितां स्त्रियम् ॥ 1.3.1.5.५० ॥ <br>
लावण्यगुणसंपूर्णामालोक्य कमलेक्षणाम् ॥ <br>
मुमोह कंदर्पशरैः स विद्धहृदयो विधिः ॥ ५१ ॥ <br>
स्प्रष्टुकामं तमालोक्य ब्रह्माणं कमलासनम् ॥ <br>
नत्वा प्रदक्षिणव्याजाद्गंतुमैच्छद्वराप्सराः ॥ ५२ ॥ <br>
अस्यां प्रदक्षिणां भक्त्या कुर्वाणायां प्रजापतेः ॥ <br>
चतसृभ्योऽपि दिग्भ्योऽस्य मुखान्युदभवन्क्षणात् ॥ ५३ ॥ <br>
सा बाला पक्षिणी भूत्वा गगनं समगाहत ॥ <br>
पुनश्च खगरूपेण समायांतं समीक्ष्य सा ॥ ५४ ॥ <br>
शरणं याचमाना सा शोणाद्रिमिममाश्रयत् ॥ <br>
ब्रह्मणा विष्णुना च त्वमदृष्टपदशेखरः ॥ ५५ ॥ <br>
रक्ष मामरुणाद्रीश शरण्य शरणागताम् ॥ <br>
इति तस्यां भयार्त्तायां क्रोशंत्यामरुणाचलात् ॥ ५६ ॥ <br>
उदभूत्स्थावराल्लिंगाद्व्याधः कश्चिद्धनुर्द्धरः ॥ <br>
संधाय सायकं चापे समेघगगनद्युतिः ॥ ५७ ॥ <br>
निषादे पुरतो दृष्टे मोहस्तस्य ननाश हि ॥ <br>
ततः प्रसन्नहृदयोतिनम्रः कमलोद्भवः॥ ५८ ॥ <br>
नमश्चक्रे शरण्याय शोणाद्रिपतये तदा ॥ <br>
सर्वपापक्षयकृते नमस्तुभ्यं पिनाकिने ॥ ५९ ॥ <br>
अरुणाचलरूपाय भक्ववश्याय शंभवे ॥ <br>
अजानतां स्वभक्तानामकर्मविनिवर्त्तने ॥ 1.3.1.5.६० ॥ <br>
त्वदन्यः कः प्रभुः कर्तुमशक्यं चापि देहिनाम् ॥ <br>
उपसंहर मे देहं तेजसा पापनिश्चयम् ॥ ६१ ॥ <br>
अन्यं वा सृज विश्वात्मन्ब्रह्माणं लोकसृष्टये ॥ <br>
अथ तस्य वचः श्रुत्वा शिवो दीनस्य वेधसः ॥ ६२ ॥ <br>
उवाच करुणामूर्तिर्भूत्वा चंद्रार्द्धशेखरः ॥ <br>
दत्तः कालस्तव मया पुरैव न निवर्त्यते ॥ ६३ ॥ <br>
कं वा रागादयो दोषा न बाधेरन्प्रभुस्थितम् ॥<br>
&nbsp;तस्माद्दूरस्थितोऽप्येतदरुणाचलसंज्ञितम्॥६४॥ <br>
भजस्व तैजसं लिंगं सर्वदोषनिवृत्तये ॥ <br>
वाचिकं मानसं पापं कायिकं वा च यद्भवेत् ॥६५॥ <br>
विनश्यति क्षणात्सर्वमरुणाचलदर्शनात् ॥ <br>
प्रदक्षिणा नमस्कारैः स्मरणैरर्चनैः स्तवैः ॥६६॥ <br>
अरुणाद्रिरयं नृणां सर्वकल्मषनाशनः ॥ <br>
कैलासे मेरुशृंगे वा स्वस्थानेषु कलाद्रिषु ॥६७॥ <br>
संदृश्यः कश्चिदेवाहमरुणाद्रिरयं स्वयम् ॥ <br>
यच्छृंगदर्शनान्नॄणां चक्षुर्लाभेन केवलम् ॥ ६८ ॥ <br>
भवेत्सर्वाघनाशश्च लाभश्च ज्ञानचक्षुषः ॥ <br>
मदंशसंभवो ब्रह्मा स्वनाम्ना ब्रह्मपुष्करे ॥ ६९ ॥<br>
अत्र स्नातः पुरा ब्रह्मन्मोहोऽगाज्जगतीपतेः ॥ <br>
स्नात्वा त्वं ब्रह्मतीर्थे मां समभ्यर्च्य कृतांजलिः ॥ 1.3.1.5.७० ॥<br>
मौनी प्रदक्षिणं कृत्वा विश्वात्मन्भव विज्वरः ॥७१॥ <br>
इति वचनमुदीर्य विश्वनाथं स्थितमरुणाचलरूपतो महेशम् ॥ <br>
अथ सरसि निमज्य पद्मजन्मा दुरितहरं समपूजयत्क्रमेण॥७२॥ <br>
इममरुणगिरीशमेष वेधा यमनियमादिविशुद्धचित्तयोगः ॥ <br>
स्फुटतरमभिपूज्य सोपचारं गतदुरितोऽथ जगाम चाधिपत्यम् ॥७३॥ <br>
इति श्रीस्कांदे महापुराण एकाशीतिसाहस्र्यां संहितायां प्रथमे माहेश्वरखण्डेऽरुणाचलमाहात्म्ये पूर्वार्धे ब्रह्मपुष्करमाहात्म्यवर्णनंनाम पञ्चमोऽध्यायः॥५॥ ॥ <br>
<br>
<br>
</span>
