<span style="font-size: 14pt; line-height: 200%">।। गौतम उवाच ।। ।। <br>
शृणु देवि पुरावृत्तं कैलासे मेरुधन्विना ।। <br>
आदिष्टस्तीर्थयात्रार्थमहं लिंगानि वीक्षितुम् ।। १ ।। <br>
रुद्रक्षेत्रे च केदारे तथा बदरिकाश्रमे ।। <br>
काश्यां पुण्येषु देशेषु तथा श्रीपर्वते शिवे ।। २ ।। <br>
कांचीमुख्यासु पुण्यासु पुरीष्वप्यगमं तदा ।। <br>
ऋषिभिर्विबुधैः सार्थैर्गणैर्योगिभिरुत्तमैः ।। ३ ।। <br>
स्थापितानि च लिंगानि स्वयंभूनि च दृष्टवान् ।। <br>
तत्रतत्र महाभागे तीर्थानि शिवसन्निधौ ।। ४ ।। <br>
सेवमानः सशिष्योऽहं पर्यटन्पृथिवीमिमाम् ।। <br>
एवं तीर्थानि सर्वाणि गाहमानो व्रतान्वितः ।। ५ ।। <br>
तपांसि यज्ञकर्माणि कुर्वन्भूमिं समाचरन्।। <br>
शिवस्मरणसंयुक्तः शिवलिंगानि सन्नमन् ।। ६ ।। <br>
सर्वाणि भुवि पुण्यानि देशमेतमुपाश्रयम् ।। <br>
अत्र देवं महादेवमविकेशं त्रियंबकम् ।। ७ ।। <br>
अरुणाद्रिरितिख्यातं पर्वतं लिंगमैक्षिषि ।। <br>
अत्र सिद्धा महात्मानो मुनयश्च दृढव्रताः ।। ८ ।। <br>
कंदमूलफलाहारा दृष्टाः शोणाद्रि सेवकाः ।। <br>
अस्तौषमादिमं लिंगमरुणाद्रिमयं महत् ।।९।। <br>
आद्येन ब्रह्मणा पूर्वमर्चितं दिव्यचक्षुषा ।। <br>
असौ यस्ताम्रो अरुण उत बभ्रुः सुमंगलः ।। ।। 1.3.1.8.१० ।। <br>
इति वेदा स्तुवंति त्वामरुणाद्रीश संततम्।। <br>
नमस्ताम्राय चारुणाय शिवाय परमात्मने ।। ११ ।। <br>
सर्ववेदस्वरूपाय नित्यायामृतमूर्त्तये ।। <br>
कालाय करुणार्द्राय दृष्टिपेयामृताब्धये ।।१२।। <br>
भक्तवात्सल्यपूर्णाय पुण्याय पुरभेदिने ।। <br>
दर्शनं तव देवेश सर्वधर्मफलप्रदम् ।।१३।। <br>
भुवि लब्धवता भूयो नान्यत्कार्यं तपः क्वचित् ।। <br>
भवता कर्मभूरेषा वर्ततेद्य निरोधिता ।। १४ ।। <br>
प्रार्थयते स्वयं वासान्देवाश्चात्र त्वदाश्रये ।। <br>
कालसंग्रहसंजातं फलं लब्धं मयाधुना ।। १५ ।। <br>
अन्यत्कृतं तपः सर्वं त्वद्दर्शनफलं मम ।। <br>
ईदृशं तव देवेश रूपमत्यद्भुतोदयम् ।। १६ ।। <br>
एकमद्रिमयं लिंगं न क्वचिद्दृष्टवान्भुवि ।। <br>
सूर्येंद्वग्निसुसंयुक्त कोणत्रयमनोहरम् ।। १७ ।। <br>
त्रिमूर्तिरूप देवेश दृश्यते ते वपुर्महत् ।। <br>
शक्तित्रयस्वरूपेण कालत्रयविधानकम् ।। १८ ।। <br>
त्रिवेदात्मं त्रिकोणांगं लिंगं ते दृष्टमद्भुतम् ।। <br>
त्रैलोक्यरक्षणार्थाय विततं रूपमास्थितः ।। १९ ।। <br>
दृश्यते वसुधाभागे शोणाद्रिरिति विश्रुतः ।। <br>
अजानतां च मर्त्यानां समालोकनमात्रतः ।। 1.3.1.8.२० ।।<br>
वितरत्यखिलान्भोगान्व्याजकरुणानिधिः ।। <br>
अर्चया रहितं लिंगमन्यं शून्यमुदाहृतम् ।। २१ ।। <br>
इदं तु पूजितं देवैः सदा सर्ववरप्रदम् ।। <br>
प्रसीद करुणापूर्ण शोणाचल महेश्वर ।। २२ ।। <br>
त्रायस्व भवभीतं मां प्रपन्नं भक्तवत्सल ।। <br>
द्रष्टव्यं द्रष्टमेतत्ते रूपमत्यद्भुतं महत् ।। २३ ।। <br>
कृतार्थय कृपासिंधो शरण्य शरणागतम् ।। <br>
इति संस्तूयमानो मे देवः शोणाचलेश्वरः ।। २४ ।। <br>
अदर्शयत्परं रूपं दिव्यमेहीत्युवाच माम् ।। <br>
प्रीतोऽस्मि भवतः स्तोत्रैर्भक्त्या च परया भृशम् ।। २५ ।। <br>
अत्रैव भवतो वासो नित्यमस्तु ममांतिके ।। <br>
संपूजय च मां नित्यं भुवि भोगैः सनातनैः ।। २६ ।। <br>
तपसा तप सर्वेषां महत्त्वमिह दर्शय ।। <br>
पूर्वं कैलासशिखरे वसंतं त्वां तपोन्वितम् ।। २७ ।। <br>
आदिशं पृथिवीभागं शोणाद्रौ पूजयेति माम् ।। <br>
सप्तर्षिपूजिता पूजा दिवि मे संप्रकाशते ।। २८ ।। <br>
तथा नित्यार्चनायुक्त प्रकाशय धरातले ।। <br>
सर्वेषामेव जंतूनां हिताय त्वं तपोऽधिकः ।। २९ ।। <br>
भुवि मां पूजयार्चाभिरागमोक्ताभिरादरात् ।। <br>
दिव्या मम महापूजा दृश्या हि दिवि दैवतैः ।। 1.3.1.8.३० ।। <br>
प्रकाशनीया भवता पार्थिवी वसुधातले ।। <br>
माहात्म्यं पूर्वमेवोक्तं यथाहमरुणाचलः ।। ३१ ।। <br>
स्थितो वसुंधराभागे मया प्रीतं तु ते भृशम् ।। <br>
ये वा संपूजयंति स्म पूर्वं मां सुकृताधिकाः ।। ३२ ।। <br>
तेभ्यस्त्वमधिको भूमौ प्रकाशस्व शिवार्चनम् ।। <br>
इत्यादिष्टो हि देवेशं प्रणम्य भवभक्तिमान् ।। ३३ ।। <br>
अन्वपृच्छं दयापूर्णमरुणाद्रीशमानमन् ।। <br>
अनासाद्यमिदं रूपमग्निरूपं महेश्वरम् ।। ३४ ।। <br>
कथमद्यार्चयाम्येनं मर्त्यलोकोचितार्चनैः ।। <br>
आदेशमिममन्वर्थं कथं वा कल्पयाम्यहम् ।। ३५ ।। <br>
उपायमादिश श्रीमन्नभिगम्यो यथा भवान् ।। <br>
इति विज्ञापितो देवः श्रीमाञ्छोणाचलेश्वरः ।। ३६ ।। <br>
अन्वग्रहीदशेषात्मा प्रणतं मां दयानिधिः ।। <br>
अहं तु सूक्ष्मलिंगानि प्रकाशिष्ये महीतले ।।।। ३७ ।। <br>
आगमोक्तक्रियाभेदैः पूजां मे प्रतिपादय ।। <br>
पंचावरणसंयुक्तं लिंगं मे सूक्ष्ममद्भुतम् ।। ३८ ।। <br>
अरुणाद्रीश्वराभिख्यं संपूजय तपोबलैः ।। <br>
इत्यादिश्य महादेवः स्वयंभु विमलं महत् ।। ३९ ।। <br>
रूपं मे दर्शयामास सूक्ष्मलिंगात्मना शिवः ।। <br>
आलोक्य विमलं लिंगं सूक्ष्मं तत्स्वयमुच्छ्रितम्।। 1.3.1.8.४० ।। <br>
अशेषाऽऽवरणोपेतं कृतार्थहृदयोऽभवम् ।। <br>
पुनर्व्यज्ञापयं देवं शम्भुमाश्रितवत्सलम् ।। ४१ ।। <br>
आगमोक्तप्रकाराणामनिरीक्ष्यत्वमागतम् ।। <br>
कथं तु तव रूपाणां नामभेदान्वियोजितान् ।। ४२ ।। <br>
जानीयां करुणामूर्ते स्वयमीश्वर मत्प्रभो ।। <br>
पूजकास्तव के वा स्युर्मंदिरं वात्र कीदृशम् ।। ४३ ।। <br>
कथं स्तोत्रं कथं पूजा के वात्र परिचारकाः ।। <br>
स्थानरक्षा कथं वा स्यात्के वात्मपरिरक्षकाः ।। ४४ ।। <br>
कथं वा मानुषी पूजा नित्या संवर्धते तव ।। <br>
आगता बहवो देवाः श्रद्धेयं मनुजैः कथम् ।। ४५ ।। <br>
प्रसीद परमेशान स्वयमाज्ञापयाखिलम् ।। <br>
एवं विज्ञापितो देवः शोणाद्रीशः स्वयं प्रभुः ।। ४६ ।। <br>
आज्ञापयत्तदा देवो विश्वकर्माणमागतम् ।। <br>
सृज त्वं नगरं दिव्यमरुणाख्यं गुणाधिकम् ।। ४७ ।। <br>
मंदिरं मम दिव्यं च महामणिगणोज्ज्वलम् ।। <br>
तौर्यत्रिकं सपर्यांगं तन्मे सर्वं प्रकल्पय ।। ४८ ।। <br>
आबभाषे शिवः श्रीमान्नामभेदार्चनक्रमम् ।। <br>
व्रतं च करुणामूर्त्तिररुणाद्रीश्वरः शिवः ।। ४९ ।। <br>
शृणु तन्मे च ये सृष्टा पूजार्थं परिचारकाः ।। <br>
शृणु गौतम सर्वं मे मानुषं पूजनक्रमम् ।। 1.3.1.8.५० ।। <br>
य एष सर्वलोकानां क्षेमाय प्रथते भुवि ।। <br>
इदं तेजोमयं लिंगमतुलं दृश्यते महत् ।।५१।। <br>
अरुणाद्रीश्वराभिख्यं पूज्यतां सततं त्वया ।। <br>
शक्तिर्ममोत्तरे भागे पूज्या नित्योदया मुदा ।। ।। ५२ ।। <br>
दधती स्थानमाहात्म्यमपीतकुचनामिका ।। <br>
अरुणाचलराजोयमविभागः प्रियान्वितः ।। ५३ ।। <br>
उत्सवार्थो महादेवः पूज्यो भोगसुतावृतः ।। <br>
बोधदो भक्तलोकस्य दत्ताभयकरः शिवः ।। ५४ ।। <br>
सारंगं परशुं विभ्रत्प्रसन्नवदनः सदा ।। <br>
उमास्कन्देश्वरः शम्भुर्दिव्यरत्नविभूषणः ।। ।। ५५ ।। <br>
आभया भासयँल्लोकानविकुण्ठश्रियान्वितः ।। <br>
शक्तेरुत्सवभद्रे च संपूज्या सुंदरेश्वरी ।। ५६ ।। <br>
सर्वभूषणसंयुक्ता शृङ्गाररसवर्द्धनी ।। <br>
बालो गणपतिः पूज्यः पुरस्ताद्भूतिनन्दनः ।। ५७ ।। <br>
मदंतिकमलंकुर्वन्भक्ष्यैर्भोज्यैर्बहूदयैः ।। <br>
मत्पार्श्वमविमुंचंती शोणरेखांचितेक्षणा ।। ५८ ।। <br>
उत्सवार्था परा शक्तिरंतिकस्थैव पूज्यताम् ।। <br>
मुखरांघ्रिपतिः श्रीमान्नृत्यंस्तांडवपण्डितः ।। ५९ ।। <br>
उत्सवार्थं समभ्यर्च्यश्चक्षुरग्रेऽमृतेश्वरः ।। <br>
शक्तिश्चान्या महाभागा संपूज्या भूविनायका ।। 1.3.1.8.६० ।। <br>
द्वारे नन्दी महाकालः पुरस्तात्सूर्यसंनिभः ।। <br>
भक्तानां मम सर्वेषां पूजनं चापि कल्प्यताम् ।। ६१ ।। <br>
दक्षिणे मातरः पूज्या विघ्नशास्तृसमन्विताः ।। <br>
संपूज्यो नैर्ऋते कोणे विघ्ननाशो विनायकाः ।। ६२ ।। <br>
स्कन्दः शक्तिधरश्चैवैशानकोणे समर्च्यताम् ।। <br>
लिंगानि च मनोज्ञानि पूजनीयान्यनन्तरम् ।। ६३ ।। <br>
मंदिरं मम संपूज्य दक्षिणामूर्ति दक्षिणम् ।। <br>
पश्चिमे विष्णुरूपांकमग्निरूपान्वितं तथा ।। ६४ ।। <br>
उत्तरे ब्रह्मरूपांकं पूर्वे सारंगभूयुतम् ।। <br>
सर्वदेवगुणोपेतं सर्वशक्तिसमन्वितम् ।।।। ६५ ।। <br>
अपीतकुचनाथायाः सर्वशक्तिसमन्वितम् ।। <br>
मंदिरं गुरु संपूज्य दिक्पालकवधूवृतम् ।। ६६ ।। <br>
मंदिरस्यावनार्थाय देवीर्वैभवनायकाः ।। ।। ६७ ।। <br>
क्षेत्रपालं तु संपूज्य सर्वावरणसंयुतम् ।। <br>
पुत्रस्य त्राणमायाता पूज्यारुणगिरीश्वरी ।। ६८ ।। <br>
काली बहुविधाश्चान्या देवता विधिपालकाः ।। <br>
उत्सवा विविधाः कल्प्याः प्रतिमासमहोदयाः ।। ६९ ।। <br>
सृजस्व कन्यका दिव्याः शिवदेवार्हणे रताः ।। <br>
नृत्तगीतकलाभिज्ञा रूपसौभाग्यसंयुताः ।। ।। 1.3.1.8.७० ।। <br>
चारुविभ्रमसंयुक्ताः कामदा नित्यपावनाः ।। <br>
शिष्यानादिश वेदज्ञान्सदाचारसमुज्ज्वलान् ।। ७१ ।। <br>
दिव्योपचारसंसिद्ध्यै सुभगाञ्छुद्धचेतसः ।। <br>
दीक्षितान्विमलाञ्छुद्धाञ्छैवागमविशारदान् ।। ७२ ।। <br>
शैवाचारप्रसिद्ध्यर्थमादिशाभ्यर्चने मम ।। <br>
मार्द्दलाञ्छांखिकान्वैणांस्तालिकान्वेणुवादकान् ।। ७३ ।। <br>
शौल्बिकान्सृज सद्विद्यांश्चतुर्विद्याविशारदान् ।। <br>
क्षत्रियान्विविधान्वैश्याञ्छूद्रांश्च शिवसंमतान् ।। ७४ ।। <br>
चत्वारश्च मठाः कल्प्याश्चतुर्दिक्तीर्थवासिनाम् ।। <br>
मुनीनां शिवभक्तानां निराशानां निवासतः ।। ७५।। <br>
तेषु स्थिता मुनींद्रा मे रक्षंतु शिवपूजनम् ।। <br>
भिक्षमाणाः पुनः शैवा भक्ताः पाशुपता अपि ।। ७६ ।। <br>
पालयंतु सदान्ये च युक्ताः कापालिका अपि ।। <br>
सर्वेषां जायमानानां जातानां संभविष्यताम् ।। ७७ ।। <br>
अव्याहताज्ञमारक्ष्यमिदं स्थानं महीभृताम् ।। <br>
बकुलश्च महानत्र दृश्यते दिव्यभूरुहः ।। ७८ ।। <br>
अत्र भक्ता वितन्वन्तु शिवकार्यविनिश्चयम् ।। <br>
अत्र मे दीयते द्रव्यमप्रेक्षितपराप्तये ।। ७९ ।। <br>
यत्तदक्षय्यफलदमारक्ष्यं शिवसेवकैः ।। <br>
भक्तैर्विज्ञापितं चार्थं श्रोष्यामि पुरतः स्थितैः ।। 1.3.1.8.८० ।। <br>
सर्वं संपादयिष्यामि तेषां चित्तानुकूलकम् ।। <br>
अपराधसहस्राणि क्षंस्ये मां स्वर्चतामहम् ।। ८१ ।। <br>
आगमोक्ता च पूजेयं मानुषी निर्मिता यतः ।। <br>
ग्रहीष्ये तामहं सर्वामर्चां सर्वागमोदिताम् ।। ८२ ।। <br>
संकल्पितं भवेत्कर्म प्रीतिकृन्मम सेवकैः ।। <br>
आगमार्थानशेषांस्त्वमालोक्य समयोचितान् ।। ८३ ।। <br>
विधायाभ्यर्चनाभेदाँल्लोकरक्षाकृते मुने ।। <br>
कर्तव्या महती पूजा पौर्णमास्यां तु सादरम् ।। ८४ ।। <br>
सत्राणि विविधान्यत्र कर्तव्यानि सहस्रशः ।। <br>
विविधानि च दानानि शक्त्या चैवास्य सन्निधौ ।। ८५ ।। <br>
अव्युच्छिन्नप्रदीपस्य दातारो मम सन्निधौ ।। <br>
तेजोमयमिदं रूपं मम यांति न संशयः।। ।। ८६ ।। <br>
जलजं तरुजं पुष्पं कक्षजं च लतोद्भवम् ।। <br>
ददते ये च भक्त्या मे ते भविष्यंति भूभृतः ।। ८७ ।। <br>
तेषां पुरोगतः साक्षादहं जेष्यामि विद्विषः ।। <br>
यस्य यस्य तु देशस्य यो यो राजा तपोधिकः ।। ८८ ।। <br>
तत्तत्समर्द्धितं रम्यं संभवं ददतेऽत्र मे ।। <br>
मत्संनिधिमुपागत्य दुरात्मानोऽपि भूमिपाः ।। ८९ ।। <br>
शिवभक्ता भृशं पूर्णा भविष्यंति न संशयः ।। 1.3.1.8.९० ।। <br>
इति शंभुमुखोत्थितं वचः समुपश्रुत्य विधूतकल्मषः ।। <br>
अहमानतवान्व्यजिज्ञपं कुतुकाच्छोणगिरीश्वरं शिवम् ।। ९१ ।।<br>
&nbsp;इति श्रीस्कांदे महापुराण एकाशीतिसाहस्र्यां संहितायां प्रथमे माहेश्वरखण्डेऽरुणाचलमाहात्म्ये पूर्वार्धेऽरुणेश्वराराधनामाहात्म्यवर्णनंनामाष्टमोऽध्यायः ।। ८ ।।<br>
<br>
<br>
</span>
