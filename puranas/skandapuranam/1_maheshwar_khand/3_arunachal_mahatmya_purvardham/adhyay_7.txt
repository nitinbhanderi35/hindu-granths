<span style="font-size: 14pt; line-height: 200%">।। पार्वत्युवाच ।। ।। <br>
कथमग्निमयं लिंगमभिगम्यमभूद्भुवि ।। <br>
प्राणिनामपि सर्वेषामुपशांतिं कथं गतः ।। १ ।। <br>
तीर्थानामुद्भवः पुण्यात्कथं चारुणपर्वतात् ।। <br>
उपसंहृतसर्वांगः कथं वा वद मेऽचलः ।।२।। <br>
।। गौतम उवाच।। ।। <br>
कृते त्वग्निमयः शैलस्त्रेतायां मणिपर्वतः ।। <br>
द्वापरं हाटकगिरिः कलौ मरकताचलः ।। ३ ।। <br>
बहुयोजनपर्यंतं कृते वह्निमये स्थिते ।। <br>
बहिः प्रदक्षिणं चक्रुः प्रशाम्यति महर्षयः ।।४।। <br>
शनैः शांतोरुणाद्रीशः श्रीमानभ्यर्थितः सुरैः ।। <br>
लोकगुप्त्यर्थमत्यर्थमुपशांतोऽरुणाचलः ।।५।। <br>
अथ गौरी मुनिं प्राह कथं शांतोऽरुणाचलः ।। <br>
कथं वा प्रार्थयामासुर्देवेशं त्रिदशा इमम्।।६।।<br>
इति तस्या वचः श्रुत्वा गौतमस्त्वभ्यभाषत ।। <br>
प्रशस्य भक्तिमतुलां तस्यास्तत्त्वार्थवेदिनीम् ।।७ ।। <br>
।। गौतम उवाच ।। ।। <br>
अग्निरूपं पुरा शैलमासादयितुमक्षमाः ।। <br>
पुरा सुराः स्तुतिं चक्रुरभ्यर्च्य क्रतुसंभवैः ।। ८ ।। <br>
भगवन्नरुणाद्रीश सर्वलोकहितावह ।। <br>
अग्निरूपोऽपि संशांतः प्रकाशस्य महीतले ।। ९ ।। <br>
असौ यस्ताम्रो अरुण उत बभ्रुः सुमंगलः ।। <br>
इति त्वां सकला वेदाः स्तुवंति शिवविग्रहम् ।। 1.3.1.7.१० ।। <br>
नमस्ताम्रायारुणाय शिवाय परमात्मने ।। <br>
वेदवेद्य स्वरूपाय सोमाय सुखरूपिणे ।। ११ ।। <br>
त्वद्रूपमखिलं देव जगदेतच्चराचरम् ।। <br>
निधानमिव ते रूपं देवानामिदमीक्ष्यते ।।१२।। <br>
वर्षतां च पयोदानां निर्झराणां च भूयसाम् ।। <br>
सलिलोपायसंहारो युक्तस्ते युगसंक्षये ।।१३।। <br>
अग्नेरापः समुद्भूतास्त्वत्तो हि परमात्मनः ।।<br>
विश्वसृष्टिं वितन्वति विचित्रगुण वैभवात् ।। १४ ।।<br>
शीतो भव महादेव शोणाचल कृपानिधे ।। <br>
सर्वेषामपि जीवानामभिगम्यो भव प्रभो ।। १५ ।। <br>
इति स्तुतः सुरैः सर्वेरानतैर्भक्तवत्सलः ।। <br>
सद्यः शीतलतां गच्छन्नभिम्योऽभवत्प्रभुः ।। १६ ।। <br>
प्रावर्त्तत पुनर्नद्यो निर्झराश्च बहूदकाः ।। <br>
वर्षतामपि मेघानां न जग्राह जलं बहु ।। ।। १७ ।। <br>
तथापि तरुणार्कोद्यत्कालाग्निशतकोटिभिः ।। <br>
समानदीप्तिरभजज्जीवानामभिगम्यताम् ।।१८।। <br>
विसृज्य विश्वसलिलं नदीश्च रसविक्षरैः ।। <br>
संपूर्यः सकलैर्देवः सर्वदा संप्रकाशते ।। १९ ।। <br>
तीर्थानि तानि तान्यासन्परितः प्रार्थनावशात् ।। <br>
दिक्पालानां सुराणां च महर्षीणां महात्मनाम् ।।।। 1.3.1.7.२० ।। <br>
।। ब्रह्मोवाच ।। ।। <br>
इति तस्य वचः श्रुत्वा गौरी कुतुकसंयुता ।। <br>
तीर्थानामुद्भवं सर्व श्रोतुं समुपचक्रमे ।। २१ ।। <br>
।। पार्वत्युवाच ।। ।।<br>
कानि तीर्थानि जातानि शोणाद्रेर्लोकगुप्तये ।। <br>
भगवन्ब्रूहि सकलं तीर्थानामुद्भवं मम ।। २२ । <br>
इति तस्या वचः शृण्वन्गिरीशात्संश्रुतं पुरा ।।<br>
तीर्थानामुद्भवं सर्वं व्याख्यातुमुपचक्रमे ।। २३ ।। <br>
।। गौतम उवाच ।। ।। <br>
ऐन्द्रं नाम महातीर्थमिंद्रभागे समुत्थितम् ।। <br>
तत्र स्नात्वा पुरा शक्रो ब्रह्महत्यां व्यपोहयत् ।। २४ ।। <br>
ब्रह्मतीर्थं पुनर्दिव्यं वह्निःकोणे समुत्थितम् ।। <br>
परस्त्रीसंगमात्पापं वह्निः स्नात्वात्र चात्यजत् ।। २५ ।। <br>
याम्यं नाम महातीर्थं यमभागे विजृंभते ।। <br>
अत्र स्नात्वा यमोऽत्याक्षीद्भयं ब्रह्मास्त्रसंभवम् ।। २६ ।। <br>
नैर्ऋतं तु महातीर्थं नैर्ऋत्यां दिशि शोभते ।। <br>
भूतवेतालविजयं तत्र स्नात्वर्षयो गताः ।। २७ ।। <br>
पश्चिमे वारुणं तीर्थं दिग्भागे च प्रकाशते ।। <br>
शल्यकोशं पुरा लेभे स्नात्वात्र वरुणो निजम् ।। २८ ।। <br>
वायवे वायवीयं च तीर्थमत्र प्रकाशते ।। <br>
तत्र स्नात्वा ययौ वायुर्जगत्प्राणत्ववैभवम् ।। २९ ।। <br>
उत्तरे चात्र दिग्भागे सोमतीर्थमिति स्मृतम् ।। <br>
तत्र स्नात्वा पुरा सोमो यक्ष्मरोगादमुंचत ।। 1.3.1.7.३० ।। <br>
ऐशाने चात्र दिग्भागे विष्णुतीर्थमिति स्मृतम् ।। <br>
तत्र स्नात्वा पुरा विष्णुः श्रिया च सह संगतः ।। ३१ ।।<br>
&nbsp;मार्कण्डेयः पुरा देवि प्रार्थयामास शंकरम् ।। <br>
सदाशिव महादेव देवदेव जगत्पते ।। ३२ ।। <br>
बहूनामिह तीर्थानामेकत्र स्यात्समागमः ।। <br>
केनोपायेन भगवन्कृपया वद शंकर ।। ३३ ।। <br>
इति तस्य वचः श्रुत्वा देवदेव उमापतिः ।। <br>
उपायं दर्शयामास मुनये प्रीतमानसः।। ३४ ।। <br>
।। महेश्वर उवाच ।। ।। <br>
सदोपहारवेलायां सर्वतीर्थसमुच्चयः ।। <br>
सन्निधिं मम संप्राप्तः सेवते गूढरूपतः ।। ३५ ।। <br>
नान्यदन्वेषणीयं ते तीर्थमत्र महामुने ।। <br>
ममोपहारवेलायां दृश्यते तीर्थसंचयः ।। ३६ ।। <br>
तस्माद्भक्तियुतैर्नित्यं सर्वतीर्थसमागमः ।। <br>
मुनिभिश्च सुरैः सर्वैर्नैवेद्यांते विलोक्यताम् ।। ३७ ।। <br>
इति देवि पुरा देवो मार्कडेयाय शंकरः ।। <br>
उपादिशदमेयात्मा तीर्थसंदर्शनक्रमम् ।। ३८ ।। <br>
।। गौतम उवाच ।। ।। <br>
सर्वाण्यपि च पुण्यानि तीर्थानि शिवसन्निधौ ।। <br>
सदोपहारवेलायां दृश्यानि किल मानवैः ।। ३९ ।। <br>
व्रतं तीर्थं तपो वेदा यज्ञाश्च नियमादयः ।। <br>
योगाश्च शोणशैलेशदर्शनाद्दृष्टसंचराः ।। 1.3.1.7.४० ।। <br>
निशम्य वाक्यं मुनिपुंगवस्य प्रसेदुषी पर्वतराजपुत्री ।। <br>
अवोचदत्यद्भुतमेतदत्र त्वयोपदिष्टं भुवि तीर्थजालम् ।। ४१ ।। <br>
अहं कृतार्था तपतां वरिष्ठ त्वत्संगमात्संप्रति तीर्थजालम् ।। <br>
प्राप्ता नमस्तेऽस्तु तपोविशेष शिवोपि मेऽत्रादिशदेव कर्तुम् ।। ४२ ।। <br>
कथं गिरीशः पुनरत्र देवः स्फुरन्महावह्निवपुर्धरोऽपि ।। <br>
प्रशांतरूपः परमेश्वरोऽयमभ्यर्चनीयो भुवि मर्त्यवर्गैः ।। ४३ ।। ।। <br>
इति श्रीस्कांदे महापुराण एकाशीतिसाहस्र्यां संहितायां प्रथमे माहेश्वरखण्डे ऽरुणाचलमाहात्म्ये पूर्वार्धेऽरुणाचलस्थविविधतीर्थवर्णनंनाम सप्तमोऽध्यायः ।। ७ ।। <br>
<br>
<br>
</span>
