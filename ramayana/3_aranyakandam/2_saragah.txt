<b>श्रीमद्वाल्मीकियरामायणे अरण्यकाण्डे द्वितीयः सर्गः ॥३-२॥</b><br>
<br>
कृतातिथ्योऽथ रामस्तु सूर्यस्योदयनं प्रति।<br>
आमन्त्र्य स मुनीन् सर्वान् वनमेवान्वगाहत॥ १॥<br>
<br>
नानामृगगणाकीर्णमृक्षशार्दूलसेवितम्।<br>
ध्वस्तवृक्षलतागुल्मं दुर्दर्शसलिलाशयम्॥  २॥<br>
<br>
निष्कूजमानशकुनिं झिल्लिकागणनादितम्।<br>
लक्ष्मणानुचरो रामो वनमध्यं ददर्श ह॥ ३॥<br>
<br>
सीतया सह काकुत्स्थस्तस्मिन् घोरमृगायुते।<br>
ददर्श गिरिशृङ्गाभं पुरुषादं महास्वनम्॥ ४॥<br>
<br>
गभीराक्षं महावक्त्रं विकटं विकटोदरम्।<br>
बीभत्सं विषमं दीर्घं विकृतं घोरदर्शनम्॥  ५॥<br>
<br>
वसानं चर्म वैयाघ्रं वसार्द्रं रुधिरोक्षितम्।<br>
त्रासनं सर्वभूतानां व्यादितास्यमिवान्तकम्॥ ६॥<br>
<br>
त्रीन् सिंहांश्चतुरो व्याघ्रान् द्वौ वृकौ पृषतान् दश।<br>
सविषाणं वसादिग्धं गजस्य च शिरो महत्॥ ७॥<br>
<br>
अवसज्यायसे शूले विनदन्तं महास्वनम्।<br>
स रामं लक्ष्मणं चैव सीतां दृष्ट्वा च मैथिलीम्॥ ८॥<br>
<br>
अभ्यधावत् सुसंक्रुद्धः प्रजाः काल इवान्तकः<br>
स कृत्वा भैरवं नादं चालयन्निव मेदिनीम्॥ ९॥<br>
<br>
अङ्केनादाय वैदेहीमपक्रम्य तदाब्रवीत्।<br>
युवां जटाचीरधरौ सभार्यौ क्षीणजीवितौ॥ १०॥<br>
<br>
प्रविष्टौ दण्डकारण्यं शरचापासिपाणिनौ।<br>
कथं तापसयोर्वां च वासः प्रमदया सह॥ ११॥<br>
<br>
अधर्मचारिणौ पापौ कौ युवां मुनिदूषकौ।<br>
अहं वनमिदं दुर्गं विराधो नाम राक्षसः॥ १२॥<br>
<br>
चरामि सायुधो नित्यमृषिमांसानि भक्षयन्।<br>
इयं नारी वरारोहा मम भार्या भविष्यति॥ १३॥<br>
<br>
युवयोः पापयोश्चाहं पास्यामि रुधिरं मृधे।<br>
तस्यैवं ब्रुवतो दुष्टं विराधस्य  दुरात्मनः॥ १४॥<br>
<br>
श्रुत्वा सगर्वितं वाक्यं सम्भ्रान्ता जनकात्मजा।<br>
सीता प्रवेपितोद्वेगात् प्रवाते कदली यथा॥ १५॥<br>
<br>
तां दृष्ट्वा राघवः सीतां विराधाङ्कगतां शुभाम्।<br>
अब्रवील्लक्ष्मणं वाक्यं मुखेन परिशुष्यता॥ १६॥<br>
<br>
पश्य सौम्य नरेन्द्रस्य जनकस्यात्मसम्भवाम्।<br>
मम भार्यां शुभाचारां विराधाङ्के प्रवेशिताम्॥ १७॥<br>
<br>
अत्यन्तसुखसंवृद्धां राजपुत्रीं यशस्विनीम्।<br>
यदभिप्रेतमस्मासु प्रियं वरवृतं च यत्॥ १८॥<br>
<br>
कैकेय्यास्तु सुसंवृत्तं क्षिप्रमद्यैव  लक्ष्मण।<br>
या न तुष्यति राज्येन पुत्रार्थे दीर्घदर्शिनी॥ १९॥<br>
<br>
ययाहं सर्वभूतानां प्रियः प्रस्थापितो  वनम्।<br>
अद्येदानीं सकामा सा या माता मध्यमा मम॥ २०॥<br>
<br>
परस्पर्शात् तु वैदेह्या न दुःखतरमस्ति मे।<br>
पितुर्विनाशात् सौमित्रे स्वराज्य हरणात् तथा॥ २१॥<br>
<br>
इति ब्रुवति काकुत्स्थे बाष्पशोकपरिप्लुतः।<br>
अब्रवील्लक्ष्मणः क्रुद्धो रुद्धो नाग इव श्वसन्॥ २२॥<br>
<br>
अनाथ इव भूतानां नाथस्त्वं वासवोपमः।<br>
मया प्रेष्येण काकुत्स्थ किमर्थं परितप्यसे॥ २३॥<br>
<br>
शरेण निहतस्याद्य मया क्रुद्धेन रक्षसः।<br>
विराधस्य गतासोर्हि मही पास्यति शोणितम्॥ २४॥<br>
<br>
राज्यकामे मम क्रोधो भरते यो बभूव ह।<br>
तं विराधे विमोक्ष्यामि वज्री वज्रमिवाचले॥ २५॥<br>
<br>
मम भुजबलवेगवेगितः<br>
पततु शरोऽस्य महान् महोरसि।<br>
व्यपनयतु तनोश्च जीवितं<br>
पततु ततश्च महीं विघूर्णितः॥ २६॥<br>
<br>
<b>इत्यार्षे श्रीमद्रामायणे वाल्मीकीये आदिकाव्ये अरण्यकाण्डे द्वितीयः सर्गः ॥३-२॥</b>
