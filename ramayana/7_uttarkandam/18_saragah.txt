<span style="font-size: 14pt; line-height: 170%"><br>
प्रविष्टायां हुताशं तु वेदवत्यां स रावणः ।	<br>
पुष्पकं तु समारुह्य परिचक्राम मेदिनीम् ।। ७.१८.१ ।।	<br><br>
ततो मरुत्तं नृपतिं यजन्तं सह दैवतैः ।	<br>
उशीरबीजमासाद्य ददर्श स तु रावणः ।। ७.१८.२ ।।	<br><br>
संवर्तो नाम ब्रह्मर्षिः साक्षाद्भ्राता बृहस्पतेः ।	<br>
याजयामास धर्मज्ञः सर्वैर्देवगणैर्वृतः ।। ७.१८.३ ।।	<br><br>
दृष्ट्वा देवास्तु तद्रक्षो वरदानेन दुर्जयम् ।	<br>
तिर्यग्योनिं समाविष्टास्तस्य दर्शनभीरवः ।। ७.१८.४ ।।	<br><br>
इन्द्रो मयूरः संवृत्तो धर्मराजस्तु वायसः ।	<br>
कृकलासो धनाध्यक्षो हंसश्च वरुणो ऽभवत् ।। ७.१८.५ ।।	<br><br>
अन्येष्वपि गतेष्वेवं देवेष्वरिनिषूदन ।	<br>
रावणः प्राविशद्यज्ञं सारमेय इवाशुचिः ।। ७.१८.६ ।।	<br><br>
तं च राजानमासाद्य रावणो राक्षसाधिपः ।	<br>
प्राह युद्धं प्रयच्छेति निर्जितो ऽस्मीति वा वद ।। ७.१८.७ ।।	<br><br>
ततो मरुत्तो नृपतिः को भवानित्युवाच तम् ।	<br>
अपहासं ततो मुक्त्वा रावणो वाक्यमब्रवीत् ।। ७.१८.८ ।।	<br><br>
अकुतूहलभावेन प्रीतो ऽस्मि तव पार्थिव ।	<br>
धनदस्यानुजं यो मां नावगच्छसि रावणम् ।। ७.१८.९ ।।	<br><br>
त्रिषु लोकेषु को ऽन्यो ऽस्ति यो न जानाति मे बलम् ।	<br>
भ्रातरं येन निर्जित्य विमानमिदमाहृतम् ।	<br>
ततो मरुत्तः स नृपस्तं रावणमथाब्रवीत् ।। ७.१८.१० ।।	<br><br>
धन्यः खलु भवान्येन ज्येष्ठो भ्राता रणे जितः ।	<br>
न त्वया सदृशः श्लाध्यस्त्रिषु लोकेषु विद्यते ।। ७.१८.११ ।।	<br><br>
नाधर्मसहितं श्लाध्यं तल्लोकं प्रतिसंहितम् ।	<br>
कर्म दौरात्म्यकं कृत्वा श्लाघ्यसे भ्रातृनिर्जयात् ।। ७.१८.१२ ।।	<br><br>
क त्वं प्राक्केवलं धर्मं चरित्वा लब्धवान्वरम् ।	<br>
श्रूतपूर्वं हि न मया भाषसे यादृशं स्वयम् ।। ७.१८.१३ ।।	<br><br>
तिष्ठेदानीं न मे जीवन्प्रतियास्यसि दुर्मते ।	<br>
अद्य त्वां निशितैर्बाणैः प्रेषयामि यमक्षयम् ।। ७.१८.१४ ।।	<br><br>
ततः शरासनं गृह्य सायकांश्च नराधिपः ।	<br>
रणाय निर्ययौ क्रुद्धः संवर्तो मार्गमावृणोत् ।। ७.१८.१५ ।।	<br><br>
सो ऽब्रवीत्स्नेहसंयुक्तं मरुत्तं तं महानृषिः ।	<br>
श्रोतव्यं यदि मद्वाक्यं सम्प्रहारो न ते क्षमः ।। ७.१८.१६ ।।	<br><br>
माहेश्वरमिदं सत्रमसमाप्तं कुलं दहेत् ।। ७.१८.१७ ।।	<br><br>
दीक्षितस्य कुतो युद्धं क्रोधित्वं दीक्षिते कुतः ।	<br>
संशयश्च जये नित्यं राक्षसश्च सुदुर्जयः ।। ७.१८.१८ ।।	<br><br>
स निवृत्तो गुरोर्वाक्यान्मरुत्तः पृथिवीपतिः ।	<br>
विसृज्य सशरं चापं स्वस्थो मखमुखो ऽभवत् ।। ७.१८.१९ ।।	<br><br>
ततस्तं निर्जितं मत्वा घोषयामास वै शुकः ।	<br>
रावणो जयतीत्युच्चैर्हर्षान्नादं विमुक्तवान् ।। ७.१८.२० ।।	<br><br>
तान्भक्षयित्वा तत्रस्थान्महर्षीन्यज्ञमागतान् ।	<br>
वितृप्तो रुधिरैस्तेषां पुनः सम्प्रययौ महीम् ।। ७.१८.२१ ।।	<br><br>
रावणे तु गते देवाः सेन्द्राश्चैव दिवौकसः ।	<br>
ततः स्वां योनिमासाद्य तानि सत्त्वानि चाब्रुवन् ।। ७.१८.२२ ।।	<br><br>
हर्षात्तदाब्रवीदिन्द्रो मयूरं नीलबर्हिणम् ।	<br>
प्रीतो ऽस्मि तव धर्मज्ञ भुजङ्गाद्धि न ते भयम् ।। ७.१८.२३ ।।	<br><br>
इदं नेत्रसहस्रं तु यत्त्वद्बर्हे भविष्यति ।	<br>
वर्षमाणे मयि मुदं प्राप्स्यसे प्रीतिलक्षणाम् ।	<br>
एवमिन्द्रो वरं प्रादान्मयूरस्य सुरेश्वरः ।। ७.१८.२४ ।।	<br><br>
नीलाः किल पुरा बर्हा मयूराणां नराधिप ।	<br>
सुराधिपाद्वरं प्राप्य गताः सर्वे ऽपि बर्हिणः ।। ७.१८.२५ ।।	<br><br>
धर्मराजो ऽब्रवीद्राम प्राग्वंशे वायसं स्थितम् ।	<br>
पक्षिंस्तवास्मि सुप्रीतः प्रीतस्य वचनं शृणु ।। ७.१८.२६ ।।	<br><br>
यथान्ये विविधै रोगै; पीड्यन्ते प्राणिनो मया ।	<br>
ते न ते प्रभविष्यन्ति मयि प्रीते न संशयः ।। ७.१८.२७ ।।	<br><br>
मृत्युतस्ते भयं नास्ति वरान्मम विहङ्गम ।	<br>
यावत्त्वां न वधिष्यन्ति नरास्तावद्भविष्यसि ।। ७.१८.२८ ।।	<br><br>
एते मद्विषयस्था वै मानवाः क्षुद्भयार्दिताः ।	<br>
त्वयि भुक्ते तु तृप्तास्ते भविष्यन्ति सबान्धवाः ।। ७.१८.२९ ।।	<br><br>
वरुणस्त्वब्रवीद्धंसं गङ्गातोयविहारिणम् ।	<br>
श्रूयतां प्रीतिसंयुक्तं वचः पत्ररथेश्वर ।। ७.१८.३० ।।	<br><br>
वर्णो मनोहरः सौम्यश्चन्द्रमण्डलसन्निभः ।	<br>
भविष्यति तवोदग्रः शुद्धफेनसमप्रभः ।। ७.१८.३१ ।।	<br><br>
मच्छरीरं समासाद्य कान्तो नित्यं भविष्यसि ।	<br>
प्राप्स्यसे चातुलां प्रीतिमेतन्मे प्रीतिलक्षणम् ।। ७.१८.३२ ।।	<br><br>
हंसानां हि पुरा राम नीलवर्णः सपाण्डुरः ।	<br>
पक्षा नीलाग्रसंवीताः क्रोडाः शष्पाग्रनिर्मलाः ।। ७.१८.३३ ।।	<br><br>
अथाब्रवीद्वैश्रवणः कृकलासं गिरौ स्थितम् ।	<br>
हैरण्यं सम्प्रयच्छामि वर्णं प्रीतस्तवाप्यहम् ।। ७.१८.३४ ।।	<br><br>
सद्रव्यं च शिरो नित्यं भविष्यति तवाक्षयम् ।	<br>
एष काञ्चनको वर्णो मत्प्रीत्या ते भविष्यति ।। ७.१८.३५ ।।	<br><br>
एवं दत्त्वा वरांस्तेभ्यस्तस्मिन्यज्ञोत्सवे सुराः ।	<br>
निवृत्ताः सह राज्ञा ते पुनः स्वभवनं गताः ।। ७.१८.३६ ।। 	<br>
इत्यार्षे श्रीमद्रामायणे वाल्मीकीये आदिकाव्ये श्रीमदुत्तरकाण्डे ऽष्टादशः सर्गः ।। १८ ।।	<br><br>
</span>
