श्रुत्वागस्त्येरितं वाक्यं रामो विस्मयमागतः ।	<br>
कथमासीत्तु लङ्कायां सम्भवो रक्षसां पुरा ।। ७.४.१ ।।	<br><br>
ततः शिरः कम्पयित्वा त्रेताग्निसमविग्रहम् ।	<br>
तमगस्त्यं मुहुर्दृष्ट्वा स्मयमानो ऽभ्यभाषत ।। ७.४.२ ।।	<br><br>
भगवन्पूर्वमप्येषा लङ्कासीत्पिशिताशिनाम् ।	<br>
श्रुत्वेदं भगवद्वाक्यं जातो मे विस्मयः परः ।। ७.४.३ ।।	<br><br>
पुलस्त्यवंशादुद्भूता राक्षसा इति नः श्रुतम् ।	<br>
इदानीमन्यतश्चापि सम्भवः कीर्तितस्त्वया ।। ७.४.४ ।।	<br><br>
रावणात्कुम्भकर्णाच्च प्रहस्ताद्विकटादपि ।	<br>
रावणस्य च पुत्रेभ्यः किं नु ते बलवत्तराः ।। ७.४.५ ।।	<br><br>
क एषां पूर्वको ब्रह्मन्किन्नामा च बलोत्कटः ।	<br>
अपराधं च कं प्राप्य विष्णुना द्राविताः कथम् ।। ७.४.६ ।।	<br><br>
एतद्विस्तरतः सर्वं कथयस्व ममानघ ।	<br>
कुतूहलमिदं मह्यं नुद भानुर्यथा तमः ।। ७.४.७ ।।	<br><br>
राघवस्य वचः श्रुत्वा संस्कारालङ्कृतं शुभम् ।	<br>
ईषद्विस्मयमानस्तमगस्त्यः प्राह राघवम् ।। ७.४.८ ।।	<br><br>
प्रजापतिः पुरा सृष्ट्वा ह्यपः सलिलसम्भवः ।	<br>
तासां गोपायने सत्त्वानसृजत्पद्मसम्भवः ।। ७.४.९ ।।	<br><br>
ते सत्त्वाः सत्त्वकर्तारं विनीतवदुपस्थिताः ।	<br>
किं कुर्म इति भाषन्तः क्षुत्पिपासाभयार्दिताः ।। ७.४.१० ।।	<br><br>
प्रजापतिस्तु तान्याह सत्वानि प्रहसन्निव ।	<br>
आभाष्य वाचा यत्नेन रक्षध्वमिति मानदः ।। ७.४.११ ।।	<br><br>
रक्षामेति च तत्रान्ये जक्षाम इति चापरे ।	<br>
भुक्षिताभुक्षितैरुक्तस्ततस्तानाह भूतकृत् ।। ७.४.१२ ।।	<br><br>
रक्षामेति च यैरुक्तं राक्षसास्ते भवन्तु वः ।	<br>
जक्षाम इति यैरुक्तं यक्षा एव भवन्तु वः ।। ७.४.१३ ।।	<br><br>
तत्र हेतिः प्रहेतिश्च भ्रातरौ राक्षसाधिपौ ।	<br>
मधुकैटभसङ्काशौ बभूवतुररिन्दमौ ।। ७.४.१४ ।।	<br><br>
प्रहेतिर्धार्मिकस्तत्र तपोवनगतस्तदा ।	<br>
हेतिर्दारक्रियार्थे तु परं यत्नमथाकरोत् ।। ७.४.१५ ।।	<br><br>
स कालभगिनीं कन्यां भयां नाम भयावहाम् ।	<br>
उदावहदमेयात्मा स्वयमेव महामतिः ।। ७.४.१६ ।।	<br><br>
स तस्यां जनयामास हेती राक्षसपुङ्गवः ।	<br>
पुत्रं पुत्रवतां श्रेष्ठो विद्युत्केश इति श्रुतम् ।। ७.४.१७ ।।	<br><br>
विद्युत्केशो हेतिपुत्रः स दीप्तार्कसमप्रभः ।	<br>
व्यवर्धत महातेजास्तोयमध्य इवाम्बुदः ।। ७.४.१८ ।।	<br><br>
स यदा यौवनं भद्रमनुप्राप्तो निशाचरः ।	<br>
ततो दारक्रियां तस्य कर्तुं व्यवसितः पिता ।। ७.४.१९ ।।	<br><br>
सन्ध्यायास्तनयां सो ऽथ सन्ध्यातुल्यां प्रभावतः ।	<br>
वरयामास पुत्रार्थं हेती राक्षसपुङ्गवः ।। ७.४.२० ।।	<br><br>
अवश्यमेव दातव्या परस्मै सेति सन्ध्यया ।	<br>
चिन्तयित्वा सुता दत्ता विद्युत्केशाय राघव ।। ७.४.२१ ।।	<br><br>
सन्ध्यायास्तनयां लब्ध्वा विद्युत्केशो निशाचरः ।	<br>
रमते स्म तया सार्धं पौलोम्या मघवानिव ।। ७.४.२२ ।।	<br><br>
केनचित्त्वथ कालेन राम सालकटङ्कटा ।	<br>
विद्युत्केशाद्गर्भमाप घनराजिरिवार्णवात् ।। ७.४.२३ ।।	<br><br>
ततः सा राक्षसी गर्भं घनगर्भसमप्रभम् ।	<br>
प्रसूता मन्दरं गत्वा गङ्गा गर्भमिवाग्निजम् ।। ७.४.२४ ।।	<br><br>
समुत्सृज्य तु सा गर्भं विद्युत्केशरतार्थिनी ।	<br>
रेमे तु सार्धं पतिना विस्मृत्य सुतमात्मजम् ।। ७.४.२५ ।।	<br><br>
उत्सृष्टस्तु तदा गर्भो घनशब्दसमस्वनः ।	<br>
तयोत्सृष्टः स तु शिशुः शरदर्कसमद्युतिः ।	<br>
निधायास्ये स्वयं मुष्टिं रुरोद शनकैस्तदा ।। ७.४.२६ ।।	<br><br>
ततो वृषभमास्थाय पार्वत्या सहितः शिवः ।	<br>
वायुमार्गेण गच्छन्वै शुश्राव रुदितस्वनम् ।। ७.४.२७ ।।	<br><br>
अपश्यदुमया सार्धं रुदन्तं राक्षसात्मजम् ।	<br>
कारुण्यभावात्पार्वत्या भवस्त्रिपुरसूदनः ।। ७.४.२८ ।।	<br><br>
तं राक्षसात्मजं चक्रे मातुरेव वयःसमम् ।	<br>
अमरं चैव तं कृत्वा महादेवो ऽक्षरो ऽव्ययः ।। ७.४.२९ ।।	<br><br>
पुरमाकाशगं प्रादात्पार्वत्याः प्रियकाम्यया ।	<br>
उमयापि वरो दत्तो राक्षसानां नृपात्मज ।। ७.४.३० ।।	<br><br>
सद्योपलब्धिर्गर्भस्य प्रसूतिः सद्य एव च ।	<br>
सद्य एव वयःप्राप्तिर्मातुरेव वयस्समम् ।। ७.४.३१ ।।	<br><br>
ततः सुकेशो वरदानगर्वितः श्रियं प्रभोः प्राप्य हरस्य पार्श्वतः ।	<br>
चचार सर्वत्र महान्महामतिः खगं पुरं प्राप्य पुरन्दरो यथा ।। ७.४.३२ ।।	<br><br>
इत्यार्षे श्रीमद्रामायणे वाल्मीकीये आदिकाव्ये श्रीमदुत्तरकाण्डे चतुर्थः सर्गः ।। ४ ।।	<br>
