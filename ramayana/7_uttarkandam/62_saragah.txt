तथोक्ते तानृषीन्रामः प्रत्युवाच कृताञ्जलिः ।	<br>
किमाहारः किमाचारो लवणः क्व च वर्तते ।। ७.६२.१ ।।	<br><br>
राघवस्य वचः श्रुत्वा ऋषयः सर्व एव ते ।	<br>
ततो निवेदयामासुर्लवणो ववृधे यथा ।। ७.६२.२ ।।	<br><br>
आहारः सर्वसत्त्वानि विशेषेण च तापसाः ।	<br>
आचारो रौद्रता नित्यं वासो मधुवने तथा ।। ७.६२.३ ।।	<br><br>
हत्वा बहुसहस्राणि सिंहव्याघ्रमृगद्विपान् ।	<br>
मानुषांश्चैव कुरुते नित्यमाहारमाह्निकम् ।। ७.६२.४ ।।	<br><br>
ततो ऽन्तराणि सत्त्वानि खादते स महाबलः ।	<br>
संहारे समनुप्राप्ते व्यादितास्य इवान्तकः ।। ७.६२.५ ।।	<br><br>
तच्छ्रुत्वा राघवो वाक्यमुवाच स महामुनीन् ।	<br>
घातयिष्यामि तद्रक्षो ह्यपगच्छतु वो भयम् ।। ७.६२.६ ।।	<br><br>
प्रतिज्ञाय तथा तेषां मुनीनामुग्रतेजसाम् ।	<br>
स भ्रातऽन्सहितान्सर्वानुवाच रघुनन्दनः ।। ७.६२.७ ।।	<br><br>
को हन्ता लवणं वीरः कस्यांशः स विधीयताम् ।	<br>
भरतस्य महाबाहोः शत्रुघ्नस्य च धीमतः ।। ७.६२.८ ।।	<br><br>
राघवेणैवमुक्तस्तु भरतो वाक्यमब्रवीत् ।	<br>
अहमेनं वधिष्यामि ममांशः स विधीयताम् ।। ७.६२.९ ।।	<br><br>
भरतस्य वचः श्रुत्वा धैर्यशौर्यसमन्वितम् ।	<br>
लक्ष्मणावरजस्तस्थौ हित्वा सौवर्णमासनम् ।। ७.६२.१० ।।	<br><br>
शत्रुघ्नस्त्वब्रवीद्वाक्यं प्रणिपत्य नराधिपम् ।	<br>
कृतकर्मा महाबाहुर्मध्यमो रघुनन्दनः ।। ७.६२.११ ।।	<br><br>
आर्येण हि पुरा शून्या त्वयोध्या परिपालिता ।	<br>
सन्तापं हृदये कृत्वा आर्यस्यागमनं प्रति ।। ७.६२.१२ ।।	<br><br>
दुःखानि च बहूनीह ह्यनुभूतानि पार्थिव ।	<br>
शयानो दुःखशय्यासु नन्दिग्रामे ऽवसत्पुरा ।। ७.६२.१३ ।।	<br><br>
फलमूलाशनो भूत्वा जटी चीरधरस्तथा ।	<br>
अनुभूयेदृशं दुःखमेष राघवनन्दनः ।	<br>
प्रेष्ये मयि स्थिते राजन्न भूयः क्लेशमाप्नुयात् ।। ७.६२.१४ ।।	<br><br>
तथा ब्रुवति शत्रुघ्ने राघवः पुनरब्रवीत् ।	<br>
एवं भवतु काकुत्स्थ क्रियतां मम शासनम् ।। ७.६२.१५ ।।	<br><br>
राज्ये त्वामभिषेक्ष्यामि मधोस्तु नगरे शुभे ।	<br>
निवेशय महाबाहो भरतं यद्यवेक्षसे ।। ७.६२.१६ ।।	<br><br>
शूरस्त्वं कृतविद्यश्च समर्थश्च निवेशने ।। ७.६२.१७ ।।	<br><br>
यो हि शत्रुं समुत्पाट्य पार्थिवस्य पुनः क्षये ।	<br>
न विधत्ते नृपं तत्र नरकं स हि गच्छति ।। ७.६२.१८ ।।	<br><br>
स त्वं हत्वा मधुसुतं लवणं पापनिश्चयम् ।	<br>
राज्यं प्रशाधि धर्मेण वाक्यं मे यद्यवेक्षसे ।। ७.६२.१९ ।।	<br><br>
उत्तरं च न वक्तव्यं शूर वाक्यान्तरे मम ।	<br>
बालेन पूर्वजस्याज्ञा कर्तव्या नात्र संशयः ।। ७.६२.२० ।।	<br><br>
अभिषेकं च काकुत्स्थ प्रतीच्छस्व मयोद्यतम् ।	<br>
वसिष्ठप्रमुखैर्विप्रैर्विधिमन्त्रपुरस्कृतम् ।। ७.६२.२१ ।।	<br><br>
इत्यार्षे श्रीमद्रामायणे वाल्मीकीये आदिकाव्ये श्रीमदुत्तरकाण्डे द्विषष्टितमः सर्गः ।। ६२ ।।।।	<br>
