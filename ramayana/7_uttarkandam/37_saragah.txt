अभिषिक्ते तु काकुत्स्थे धर्मेण विदितात्मनि ।	<br>
व्यतीता या निशा पूर्वा पौराणां हर्षवर्धिनी ।। ७.३७.१ ।।	<br><br>
तस्यां रजन्यां व्युष्टायां प्रातर्नृपतिबोधकाः ।	<br>
वन्दिनः समुपातिष्ठन्सौम्या नृपतिवेश्मनि ।। ७.३७.२ ।।	<br><br>
ते रक्तकण्ठिनः सर्वे किन्नरा इव शिक्षिताः ।	<br>
तुष्टुवुर्नपतिं वीरं यथावत् सम्प्रहर्षिणः ।। ७.३७.३ ।।	<br><br>
वीर सौम्य प्रबुध्यस्व कौसल्याप्रीतिवर्धन ।	<br>
जगद्धि सर्वं स्वपिति त्वयि सुप्ते नराधिप ।। ७.३७.४ ।।	<br><br>
विक्रमस्ते यथा विष्णो रूपं चैवाश्विनोरिव ।	<br>
बुद्ध्या बृहस्पतेस्तुल्यः प्रजापतिसमो ह्यसि ।। ७.३७.५ ।।	<br><br>
क्षमा ते पृथिवीतुल्या तेजसा भास्करोपमः ।	<br>
वेगस्ते वायुना तुल्यो गाम्भीर्यमुदधेरिव ।। ७.३७.६ ।।	<br><br>
अप्रकम्प्यो यता स्थाणुश्चन्द्रे सौम्यत्वमीदृशम् ।	<br>
नेदृशाः पार्थिवाः पूर्वं भवितारो नराधिप ।। ७.३७.७ ।।	<br><br>
यथा त्वमतिदुर्धर्षो धर्मनित्यः प्रजाहितः ।	<br>
न त्वां जहाति कीर्तिश्च लक्ष्मीश्च पुरुषर्षभ ।। ७.३७.८ ।।	<br><br>
श्रीश्च धर्मश्च काकुत्स्थ त्वयि नित्यं प्रतिष्ठितौ ।	<br>
एताश्चान्याश्च मधुरा वन्दिभिः परिकीर्तिताः ।। ७.३७.९ ।।	<br><br>
सूताश्च संस्तवैर्दिव्यैर्बोधयन्ति स्म राघवम् ।	<br>
स्तुतिभिः स्तूयमानाभिः प्रत्यबुध्यत राघवः ।। ७.३७.१० ।।	<br><br>
स तद्विहाय शयनं पाण्डराच्छादनास्तृतम् ।	<br>
उत्तस्थौ नागशयनाद्धरिर्नारायणो यथा ।। ७.३७.११ ।।	<br><br>
तमुत्थितं महात्मानं प्रह्वाः प्राञ्जलयो नराः ।	<br>
सलिलं भाजनैः शुभ्रैरुपतस्थुः सहस्रशः ।। ७.३७.१२ ।।	<br><br>
कृतोदकशुचिर्भूत्वा काले हुतहुताशनः ।	<br>
देवागारं जगामाशु पुण्यमिक्ष्वाकुसेवितम् ।। ७.३७.१३ ।।	<br><br>
तत्र देवान्पितऽन्विप्रानर्चयित्वा यथाविधि ।	<br>
बाह्यकक्षान्तरं रामो निर्जगाम जनैर्वृतः ।। ७.३७.१४ ।।	<br><br>
उपतस्थुर्महात्मानो मन्त्रिणः सपुरोहिताः ।	<br>
वसिष्ठप्रमुखाः सर्वे दीप्यमाना इवाग्नयः ।। ७.३७.१५ ।।	<br><br>
क्षत्रियाश्च महात्मानो नानाजनपदेश्वराः ।	<br>
रामस्योपाविशन्पार्श्वे शक्रस्येव यथा ऽमराः ।। ७.३७.१६ ।।	<br><br>
भरतो लक्ष्मणश्चात्र शत्रुघ्नश्च महायशाः ।	<br>
उपासाञ्चक्रिरे हृष्टा वेदास्त्रय इवाध्वरम् ।। ७.३७.१७ ।।	<br><br>
याताः प्राञ्जलयो भूत्वा किङ्करा मुदिताननाः ।	<br>
मुदिता नाम पार्श्वस्था बहवः समुपाविशन् ।। ७.३७.१८ ।।	<br><br>
वानराश्च महावीर्या विंशतिः कामरूपिणः ।	<br>
सुग्रीवप्रमुखा राममुपासन्ते महौजसः ।। ७.३७.१९ ।।	<br><br>
विभीषणश्च रक्षोभिश्चतुर्भिः परिवारितः ।	<br>
उपासते महात्मानं धनेशमिव गुह्यकाः ।। ७.३७.२० ।।	<br><br>
तथा निगमवृद्धाश्च कुलीना ये च मानवाः ।	<br>
शिरसा ऽ ऽवन्द्य राजानमुपासन्ते विचक्षणाः ।। ७.३७.२१ ।।	<br><br>
तथा परिवृतो राजा श्रीमद्भिर्ऋषिभिर्वृतः ।	<br>
राजभिश्च महावीर्यैर्वानरैश्च सराक्षसैः ।। ७.३७.२२ ।।	<br><br>
यथा देवेश्वरो नित्यमृषिभिः समुपास्यते ।	<br>
अधिकस्तेन रूपेण सहस्राक्षाद्विरोचते ।। ७.३७.२३ ।।	<br><br>
तेषां समुपविष्टानां तास्ताः सुमधुराः कथाः ।	<br>
कथ्यन्ते धर्मसंयुक्ताः पुराणज्ञैर्महात्मभिः ।। ७.३७.२४ ।।	<br><br>
इत्यार्षे श्रीमद्रामायणे वाल्मीकीये आदिकाव्ये श्रीमदुत्तरकाण्डे सप्तत्रिंशः सर्गः ।। ३७ ।।	<br>
