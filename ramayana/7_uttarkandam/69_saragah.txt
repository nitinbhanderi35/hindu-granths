<br>
तच्छ्रुत्वा भाषितं तस्य शत्रुघ्नस्य महात्मनः ।	<br>
क्रोधामाहारयत्तीव्रं तिष्ठ तिष्ठेति चाब्रवीत् ।। ७.६९.१ ।।	<br><br>
पाणौ पाणिं विनिष्पिष्य दन्तान्कटकटाय्य च ।	<br>
लवणो रघुशार्दूलमाह्वयामास चासकृत् ।। ७.६९.२ ।।	<br><br>
तं ब्रुवाणं तथा वाक्यं लवणं घोरदर्शनम् ।	<br>
शत्रुघ्नो देवशत्रुघ्न इदं वचनमब्रवीत् ।। ७.६९.३ ।।	<br><br>
न शत्रुघ्नस्तथा जातो यथा ऽन्ये निर्जितास्त्वया ।	<br>
तदद्य बाणाभिहतो व्रज त्वं यमसादनम् ।। ७.६९.४ ।।	<br><br>
ऋषयो ऽप्यद्य पापात्मन्मया त्वां निहतं रणे ।	<br>
पश्यन्तु विप्रा विद्वांसस्त्रिदशा इव रावणम् ।। ७.६९.५ ।।	<br><br>
त्वयि मद्बाणनिर्दग्धे पतिते ऽद्य निशाचर ।	<br>
पुरे जनपदे चापि क्षेममेव भविष्यति ।। ७.६९.६ ।।	<br><br>
अद्य मद्बाहुनिष्क्रान्तः शरो वज्रनिभाननः ।	<br>
प्रवेक्ष्यते ते हृदयं पद्ममंशुरिवार्कजः ।। ७.६९.७ ।।	<br><br>
एवमुक्तो महावृक्षं लवणः क्रोधमूर्च्छितः ।	<br>
शत्रुघ्नोरसि चिक्षेप स च तं शतधाच्छिनत् ।। ७.६९.८ ।।	<br><br>
तद्दृष्ट्वा विफलं कर्म राक्षसः पुनरेव तु ।	<br>
पादपान्सुबहून्गृह्य शत्रुघ्नायासृजद्बली ।। ७.६९.९ ।।	<br><br>
शत्रुघ्नश्चापि तेजस्वी वृक्षानापततो बहून् ।	<br>
त्रिभिश्चतुर्भिरेकैकं चिच्छेद नतपर्वभिः ।। ७.६९.१० ।।	<br><br>
ततो बाणमयं वर्षं व्यसृजद्राक्षसोरसि ।	<br>
शत्रुघ्नो वीर्यसम्पन्नो विव्यथे न स राक्षसः ।। ७.६९.११ ।।	<br><br>
ततः प्रहस्य लवणो वृक्षमुद्यम्य वीर्यवान् ।	<br>
शिरस्यभ्यहनच्छूरं स्रस्ताङ्गः स मुमोह वै ।। ७.६९.१२ ।।	<br><br>
तस्मिन्निपतिते वीरे हाहाकारो महानभूत् ।	<br>
ऋषीणां देवसङ्घानां गन्धर्वाप्सरसां तथा ।। ७.६९.१३ ।।	<br><br>
तमवज्ञाय तु हतं शत्रुघ्नं भुवि पातितम् ।	<br>
रक्षो लब्धान्तरमपि न विवेश स्वमालयम् ।। ७.६९.१४ ।।	<br><br>
नापि शूलं प्रजग्राह तं दृष्ट्वा भुवि पातितम् ।	<br>
ततो हत इति ज्ञात्वा तान्भक्षान्समुदावहत् ।। ७.६९.१५ ।।	<br><br>
मुहूर्ताल्लब्धसञ्ज्ञस्तु पुनस्तस्थौ धृतायुधः ।	<br>
शत्रुघ्नो वै पुरद्वारि ऋषिभिः सम्प्रपूजितः ।। ७.६९.१६ ।।	<br><br>
ततो दिव्यममोघं तं जग्राह शरमुत्तमम् ।	<br>
ज्वलन्तं तेजसा घोरं पूरयन्तं दिशो दश ।। ७.६९.१७ ।।	<br><br>
वज्राननं वज्रवेगं मेरुमन्दरसन्निभम् ।	<br>
नतं पर्वसु सर्वेषु संयुगेष्वपराजितम् ।। ७.६९.१८ ।।	<br><br>
असृक्चन्दनदिग्धाङ्गं चारुपत्रं पतत्रिणम् ।	<br>
दानवेन्द्राचलेन्द्राणामसुराणां च दारणम् ।। ७.६९.१९ ।।	<br><br>
तं दीप्तमिव कालाग्निं युगान्ते समुपस्थिते ।	<br>
दृष्ट्वा सर्वाणि भूतानि परित्रासमुपागमन् ।। ७.६९.२० ।।	<br><br>
सदेवासुरगन्धर्वं मुनिभिः साप्सरोगणम् ।	<br>
जगद्धि सर्वमस्वस्थं पितामहमुपस्थितम् ।। ७.६९.२१ ।।	<br><br>
उवाच देवदेवेशं वरदं प्रपितामहम् ।	<br>
देवानां भयसंमोहो लोकानां सङ्क्षयं प्रति ।। ७.६९.२२ ।।	<br><br>
नेदृशं दृष्टपूर्वं च न श्रुतं प्रपितामह ।	<br>
देवानां भयसम्मोहो लोकानां सङ्क्षयं प्रति ।। ७.६९.२३ ।।	<br><br>
तेषां तद्वचनं श्रुत्वा ब्रह्मा लोकपितामहः ।	<br>
भयकारणमाचष्ट लोकानामभयङ्करः ।	<br>
उवाच मधुरां वाणीं शृणुध्वं सर्वदेवताः ।। ७.६९.२४ ।।	<br><br>
वधाय लवणस्याजौ शरः शत्रुघ्नधारितः ।	<br>
तेजसा तस्य सम्मूढाः सर्वे स्मः सुरसत्तमाः ।। ७.६९.२५ ।।	<br><br>
एष पूर्वस्य देवस्य लोककर्तुः सनातनः ।	<br>
शरस्तेजोमयो वत्सा येन वै भयमागतम् ।। ७.६९.२६ ।।	<br><br>
एष वै कैटभस्यार्थे मधुनश्च महाशरः ।	<br>
सृष्टो महात्मना तेन वधार्थे दैत्ययोस्तयोः ।। ७.६९.२७ ।।	<br><br>
एक एव प्रजानाति विष्णुस्तेजोमयं शरम् ।	<br>
एषा एव तनुः पूर्वा विष्णोस्तस्य महात्मनः ।। ७.६९.२८ ।।	<br><br>
इतो गच्छत पश्यध्वं वध्यमानं महात्मना ।	<br>
रामानुजेन वीरेण लवणं राक्षसोत्तमम् ।। ७.६९.२९ ।।	<br><br>
तस्य ते देवदेवस्य निशम्य वचनं सुराः ।	<br>
आजग्मुर्यत्र युध्येते शत्रुघ्नलवणावुभौ ।। ७.६९.३० ।।	<br><br>
तं शरं दिव्यसङ्काशं शत्रुघ्नकरधारितम् ।	<br>
ददृशुः सर्वभूतानि युगान्ताग्निमिवोत्थितम् ।। ७.६९.३१ ।।	<br><br>
अकाशमावृतं दृष्ट्वा देवैर्हि रघुनन्दनः ।	<br>
सिंहनादं भृशं कृत्वा ददर्श लक्षणं पुनः ।। ७.६९.३२ ।।	<br><br>
आहूतश्च पुनस्तेन शत्रुघ्नेन महात्मना ।	<br>
लवणः क्रोधसंयुक्तो युद्धाय समुपस्थितः ।। ७.६९.३३ ।।	<br><br>
आकर्णात्स विकृष्याथ तद्धनुर्धन्विनां वरः ।	<br>
तं मुमोच महाबाणं लवणस्य महोरसि ।। ७.६९.३४ ।।	<br><br>
उरस्तस्य विदार्याशु प्रविवेश रसातलम् ।। ७.६९.३५ ।।	<br><br>
गत्वा रसातलं दिव्यः शरो विबुधपूजितः ।	<br>
पुनरेवागमत्तूर्णमिक्ष्वाकुकुलनन्दनम् ।। ७.६९.३६ ।।	<br><br>
शत्रुघ्नशरनिर्भिन्नो लवणः स निशाचरः ।	<br>
पपात सहसा भूमौ वज्राहत इवाचलः ।। ७.६९.३७ ।।	<br><br>
तच्च शूलं महत्तेन हते लवणराक्षसे ।	<br>
पश्यतां सर्वदेवानां रुद्रस्य वशमन्वगात् ।। ७.६९.३८ ।।	<br><br>
एकेषुपातेन भृशं निपात्य लोकत्रयस्यापि रघुप्रवीरः ।	<br>
विनिर्बभावुत्तमचापबाणस्तमः प्रणुद्येव सहस्ररश्मिः ।। ७.६९.३९ ।।	<br><br>
ततो हि देवा ऋषिपन्नगाश्च प्रपूजिरे ह्यप्सरसश्च सर्वाः ।	<br>
दिष्ट्या जयो दाशरथेरवाप्तस्त्यक्त्वा भयं सर्प इव प्रशान्तः ।। ७.६९.४० ।।	<br><br>
इत्यार्षे श्रीमद्रामायणे वाल्मीकीये आदिकाव्ये श्रीमदुत्तरकाण्डे एकोनसप्ततितमः सर्गः ।। ६९ ।।	<br>
