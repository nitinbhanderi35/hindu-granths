<br>
तां श्रुत्वा दिव्यसङ्काशां कथामद्भुतदर्शनाम् ।	<br>
लक्ष्मणः परमप्रीतो राघवं वाक्यमब्रवीत् ।। ७.५७.१ ।।	<br><br>
निक्षिप्तदेहौ काकुत्स्थ कथं तौ द्विजपार्थिवौ ।	<br>
पुनर्देहेन संयोगं जग्मुर्देवसम्मतौ ।। ७.५७.२ ।।	<br><br>
तस्य तद्भाषितं श्रुत्वा रामः सत्यपराक्रमः ।	<br>
तां कथां कथयामास वसिष्ठस्य महात्मनः ।। ७.५७.३ ।।	<br><br>
यस्तु कुम्भो रघुश्रेष्ठ तेजःपूर्णो महात्मनोः ।	<br>
तस्मिंस्तेजोमयौ विप्रौ सम्भूतावृषिसत्तमौ ।। ७.५७.४ ।।	<br><br>
पूर्वं समभवत्तत्र ह्यगस्त्यो भगवानृषिः ।	<br>
नाहं सुतस्तवेत्युक्त्वा मित्रं तस्मादपाक्रमत् ।। ७.५७.५ ।।	<br><br>
तद्धि तेजस्तु मित्रस्य उर्वस्याः पूर्वमाहितम् ।	<br>
तस्मिन्समभवत्कुम्भे तत्तेजो यत्र वारुणम् ।। ७.५७.६ ।।	<br><br>
कस्यचित्त्वथ कालस्य मित्रावरुणसम्भवः ।	<br>
वसिष्ठस्तेजसा युक्तो जज्ञे इक्ष्वाकुदैवतम् ।। ७.५७.७ ।।	<br><br>
तमिक्ष्वाकुर्महातेजा जातमात्रमनिन्दितम् ।	<br>
वव्रे पुरोधसं सौम्य वंशस्यास्य भवाय नः ।। ७.५७.८ ।।	<br><br>
एवं त्वपूर्वदेहस्य वसिष्ठस्य महात्मनः ।	<br>
कथितो निर्गमः सौम्य निमेः शृणु यथा ऽभवत् ।। ७.५७.९ ।।	<br><br>
दृष्ट्वा विदेहं राजानमृषयः सर्व एव ते ।	<br>
तं च ते योजयामासुर्यागदीक्षां मनीषिणः ।। ७.५७.१० ।।	<br><br>
तं च देहं नरेन्द्रस्य रक्षन्ति स्म द्विजोत्तमाः ।	<br>
गन्धैर्माल्यैश्च वस्त्रैश्च पौरभृत्यसमन्विताः ।। ७.५७.११ ।।	<br><br>
ततो यज्ञे समाप्ते तु भृगुस्तत्रेदमब्रवीत् ।	<br>
आनयिष्यामि ते चेतस्तुष्टो ऽस्मि तव पार्थिव ।। ७.५७.१२ ।।	<br><br>
सुप्रीताश्च सुराः सर्वे निमेश्चेतस्तथाब्रुवन् ।	<br>
वरं वरय राजर्षे क्व ते चेतो निरूप्यताम् ।। ७.५७.१३ ।।	<br><br>
एवमुक्तः सुरैः सर्वैर्निमेश्चेतस्तदाब्रवीत् ।	<br>
नेत्रेषु सर्वभूतानां वसेयं सुरसत्तमाः ।। ७.५७.१४ ।।	<br><br>
बाढमित्येव विबुधा निमेश्चेतस्तदा ऽब्रुवन् ।	<br>
नेत्रेषु सर्वभूतानां वायुभूतश्चरिष्यसि ।। ७.५७.१५ ।।	<br><br>
त्वत्कृते च निमिष्यन्ति चक्षूंषि पृथिवीपते ।	<br>
वायुभूतेन चरता विश्रमार्थं मुहुर्मुहुः ।। ७.५७.१६ ।।	<br><br>
एवमुक्त्वा तु विबुधाः सर्वे जग्मुर्यथागतम् ।	<br>
ऋषयो ऽपि महात्मानो निमेर्देहं समाहरन् ।। ७.५७.१७ ।।	<br><br>
अरणिं तत्र निक्षिप्य मथनं चक्रुरोजसा ।	<br>
मन्त्रहोमैर्महात्मानः पुत्रहेतोर्निमेस्तदा ।। ७.५७.१८ ।।	<br><br>
अरण्यां मथ्यामानायां प्रादुर्भूतो महातपाः ।	<br>
मथनान्मिथिरित्याहुर्जननाज्जनको ऽभवत् ।	<br>
यस्माद्विदेहात्सम्भूतो वैदेहस्तु ततः स्मृतः ।। ७.५७.१९ ।।	<br><br>
एवं विदेहराजश्च जनकः पूर्वको ऽभवत् ।	<br>
मिथिर्नाम महातेजास्तेनायं मैथिलो ऽभवत् ।। ७.५७.२० ।।	<br><br>
इत्यार्षे श्रीमद्रामायणे वाल्मीकीये आदिकाव्ये श्रीमदुत्तरकाण्डे सप्तपञ्चाशः सर्गः ।। ५७ ।।	<br>
