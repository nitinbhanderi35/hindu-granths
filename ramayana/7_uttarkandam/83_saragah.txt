<br>
तच्छ्रुत्वा भाषितं तस्य रामस्याक्लिष्ट कर्मणः ।	<br>
द्वास्स्थः कुमारावाहूय राघवाय न्यवेदयत् ।। ७.८३.१ ।।	<br><br>
दृष्ट्वा तु राघवः प्राप्तौ प्रियौ भरतलक्ष्मणौ ।	<br>
परिष्वज्य तदा रामो वाक्यमेतदुवाच ह ।। ७.८३.२ ।।	<br><br>
कृतं मया यथा तथ्यं द्विजकार्यमनुत्तमम् ।	<br>
धर्मसेतुमथो भूयः कर्तुमिच्छामि राघवौ ।। ७.८३.३ ।।	<br><br>
अक्षय्यश्चाव्ययश्चैव धर्मसेतुर्मतो मम ।	<br>
धर्मप्रसाधकं ह्येतत् सर्वपापप्रणाशनम् ।। ७.८३.४ ।।	<br><br>
युवाभ्यामात्मभूताभ्यां राजसूयमनुत्तमम् ।	<br>
सहितो यष्टुमिच्छामि तत्र धर्मो हि शाश्वतः ।। ७.८३.५ ।।	<br><br>
इष्ट्वा तु राजसूयेन मित्रः शत्रुनिबर्हणः ।	<br>
सुहुतेन सुयज्ञेन वरुणत्वमुपागमत् ।। ७.८३.६ ।।	<br><br>
सोमश्च राजसूयेन इष्ट्वा धर्मेण धर्मवित् ।	<br>
प्राप्तश्च सर्वलोकेषु कीर्तिस्थानं च शाश्वतम् ।। ७.८३.७ ।।	<br><br>
अस्मिन्नहनि यच्छ्रेयश्चिन्त्यतां तन्मया सह ।	<br>
हितं चायतियुक्तं च प्रयतौ कर्तुमर्हथः ।। ७.८३.८ ।।	<br><br>
श्रुत्वा तु राघवस्यैतद्वाक्यं वाक्यविशारदः ।	<br>
भरतः प्राञ्जलिर्भूत्वा वाक्यमेतदुवाच ह ।। ७.८३.९ ।।	<br><br>
त्वयि धर्मः परः साधो त्वयि सर्वा वसुन्धरा ।	<br>
प्रतिष्ठिता महाबाहो यशश्चामितविक्रम ।। ७.८३.१० ।।	<br><br>
महीपालाश्च सर्वे त्वां प्रजापतिमिवामराः ।	<br>
निरीक्षन्ते महात्मानं लोकानाथं यथा वयम् ।। ७.८३.११ ।।	<br><br>
पुत्राश्च पितृवद्राजन्पश्यन्ति त्वां महाबल ।	<br>
पृथिव्या गतिभूतो ऽसि प्राणिनामपि राघव ।। ७.८३.१२ ।।	<br><br>
स त्वमेवंविधं यज्ञमाहर्तासि कथं नृप ।	<br>
पृथिव्यां राजवंशानां विनाशो यत्र दृश्यते ।। ७.८३.१३ ।।	<br><br>
पृथिव्यां ये च पुरुषा राजन्पौरुषमागताः ।	<br>
सर्वेषां भविता तत्र सङ्क्षयः सर्वकोपजः ।। ७.८३.१४ ।।	<br><br>
स त्वं पुरुषशार्दूल गुणैरतुलविक्रम ।	<br>
पृथिवीं नार्हसे हन्तुं वशे हि तव वर्तते ।। ७.८३.१५ ।।	<br><br>
भरतस्य तु तद्वाक्यं श्रुत्वा ऽमृतमयं तदा ।	<br>
प्रहर्षमतुलं लेभे रामः सत्यपराक्रमः ।। ७.८३.१६ ।।	<br><br>
उवाच च शुभं वाक्यं कैकेय्यानन्दवर्धनम् ।	<br>
प्रीतो ऽस्मि परितुष्टो ऽस्मि तवाद्य वचने ऽनघ ।। ७.८३.१७ ।।	<br><br>
इदं वचनमक्लीबं त्वया धर्मसमाहितम् ।	<br>
व्याहृतं पुरुषव्याघ्र पृथिव्याः परिपालनम् ।। ७.८३.१८ ।।	<br><br>
एष्यदस्मदभिप्रायाद्राजसूयात्क्रतूत्तमात् ।	<br>
निवर्तयामि धर्मज्ञ तव सुव्याहृतेन च ।। ७.८३.१९ ।।	<br><br>
लोकपीडाकरं कर्म न कर्तव्यं विचक्षणैः ।	<br>
बालानां तु शुभं वाक्यं ग्राह्य लक्ष्मणपूर्वज ।	<br>
तस्माच्छृणोमि ते वाक्यं साधु युक्तं महामते ।। ७.८३.२० ।।	<br><br>
इत्यार्षे श्रीमद्रामायणे वाल्मीकीये आदिकाव्ये श्रीमदुत्तरकाण्डे त्र्यशीतितमः सर्गः ।। ८३ ।।	<br>
