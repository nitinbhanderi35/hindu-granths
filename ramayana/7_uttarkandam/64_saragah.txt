<br>
एवमुक्त्वा च काकुत्स्थं प्रशस्य च पुनः पुनः ।	<br>
पुनरेवापरं वाक्यमुवाच रघुनन्दनः ।। ७.६४.१ ।।	<br><br>
इमान्यश्वसहस्राणि चत्वारि पुरुषर्षभ ।	<br>
रथानां द्वे सहस्रे च गजानां शतमुत्तमम् ।। ७.६४.२ ।।	<br><br>
अन्तरा पणवीथ्यश्च नानापण्योपशोभिताः ।	<br>
अनुगच्छन्तु काकुत्स्थं तथैव नटनर्तकाः ।। ७.६४.३ ।।	<br><br>
हिरण्यस्य सुवर्णस्य नियुतं पुरुषर्षभ ।	<br>
आदाय गच्छ शत्रुघ्न पर्याप्तधनवाहनः ।। ७.६४.४ ।।	<br><br>
बलं च सुभृतं वीर हृष्टपुष्टमनुद्धतम् ।	<br>
सम्भाषासम्प्रदानेन रञ्जयस्व नगेत्तम ।। ७.६४.५ ।।	<br><br>
न ह्यर्थास्तत्र तिष्ठन्ति न दारा न च बान्धवाः ।	<br>
सुप्रीतो भृत्यवर्गश्च यत्र तिष्ठसि राघव ।। ७.६४.६ ।।	<br><br>
ततो हृष्टजनाकीर्णां प्रस्थाप्य महतीं चमूम् ।	<br>
एक एव धनुष्पाणिर्गच्छ त्वं मधुनो वनम् ।। ७.६४.७ ।।	<br><br>
यथा त्वां न प्रजानाति गच्छन्तं युद्धकाङ्क्षिणम् ।	<br>
लवणस्तु मधोः पुत्रस्तथा गच्छेरशङ्कितम् ।। ७.६४.८ ।।	<br><br>
न तस्य मूत्युरन्यो ऽस्ति कश्चिद्धि पुरुषर्षभ ।	<br>
दर्शनं यो ऽभिगच्छेत स वध्यो लवणेन हि ।। ७.६४.९ ।।	<br><br>
स हि ग्रीष्मो ऽपयाते तु वर्षारात्र उपागते ।	<br>
हन्यास्त्वं लवणं सौम्य सहि कालो ऽस्य दुर्मतेः ।। ७.६४.१० ।।	<br><br>
महर्षींस्तु पुरत्कृत्य प्रयान्तु तव सौनिकाः ।	<br>
यथा ग्रीष्मावशेषेण तरेयुर्जाह्नवीजलम् ।। ७.६४.११ ।।	<br><br>
तत्र स्थाप्य बलं सर्वं नदीतीरे समाहितः ।	<br>
अग्रतो धनुषा सार्धं गच्छ त्वं लघुविक्रमः ।। ७.६४.१२ ।।	<br><br>
एवमुक्तस्तु रामेण शत्रुघ्नस्तान्महाबलान् ।	<br>
सेनामुख्यान्समानीय ततो वाक्यमुवाच ह ।। ७.६४.१३ ।।	<br><br>
एते वो गणिता वासा यत्र तत्र निवत्स्यथ ।	<br>
स्थातव्यं चाविरोधेन यथा बाधा न कस्यचित् ।। ७.६४.१४ ।।	<br><br>
तथा तांस्तु समाज्ञाप्य प्रस्थाप्य च महद्बलम् ।	<br>
कौसल्यां च सुमित्रां च कैकेयीं चाभ्यवादयत् ।। ७.६४.१५ ।।	<br><br>
रामं प्रदक्षिणीकृत्य शिरसा ऽभिप्रणम्य च ।	<br>
रामेण चाभ्यनुज्ञातः शत्रुघ्नः शत्रुतापनः ।। ७.६४.१६ ।।	<br><br>
लक्ष्मणं भरतं चैव प्रणिपत्य कृताञ्जलिः ।	<br>
पुरोहितं वसिष्ठं च शत्रुघ्नः प्रयतात्मवान् ।	<br>
प्रदक्षिणमथो कृत्वा निर्जगाम महाबलः ।। ७.६४.१७ ।।	<br><br>
प्रस्थाप्य सेनामथ सो ऽग्रतस्तदा गजेन्द्रवाजिप्रवरौघसङ्कुलाम् ।	<br>
उपास मासं तु नरेन्द्रपार्श्वतस्त्वथ प्रयातो रघुवंशवर्धनः ।। ७.६४.१८ ।।	<br><br>
इत्यार्षे श्रीमद्रामायणे वाल्मीकीये आदिकाव्ये श्रीमदुत्तरकाण्डे चतुष्षष्टितमः सर्गः ।। ६४ ।।	<br>
