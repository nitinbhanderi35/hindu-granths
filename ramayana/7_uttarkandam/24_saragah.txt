निवर्तमानः संहृष्टो रावणस्सुदुरात्मवान् ।	<br>
जह्रे पथि नरेन्द्रर्षिदेवगन्धर्वकन्यकाः ।। ७.२४.१ ।।	<br><br>
दर्शनीयां हि रक्षः स कन्यां स्त्रीं वापि पश्यति ।	<br>
हत्वा बन्धुजनं तस्या विमाने तां रुरोध ह ।। ७.२४.२ ।।	<br><br>
एवं पन्नगकन्याश्च राक्षसासुरमानुषीः ।	<br>
यक्षदानवकन्याश्च विमाने सो ऽध्यरोपयत् ।। ७.२४.३ ।।	<br><br>
ताश्च सर्वाः समं दुःखान्मुमुचुर्बाष्पजं जलम् ।	<br>
तुल्यमग्न्यर्चिषां तत्र शोकाग्निभयसम्भवम् ।। ७.२४.४ ।।	<br><br>
ताभिः सर्वानवद्याभिर्नदीभिरिव सागरः ।	<br>
आपूरितं विमानं तद्भयशोकाशिवाश्रुभिः ।। ७.२४.५ ।।	<br><br>
नागगन्धर्वकन्याश्च महर्षितनयाश्च याः ।	<br>
दैत्यदानवकन्याश्च विमाने शतशो ऽरुदन् ।। ७.२४.६ ।।	<br><br>
दीर्घकेश्यः सुचार्वङ्ग्यः पूर्णचन्द्रनिभाननाः ।	<br>
पीनस्तन्यस्तथा वज्रवेदिमध्यसमप्रभाः ।। ७.२४.७ ।।	<br><br>
रथकूबरसङ्काशैः श्रोणिदेशैर्मनोहराः ।	<br>
स्त्रियः सुराङ्गनाप्रख्या निष्टप्तकनकप्रभाः ।। ७.२४.८ ।।	<br><br>
शोकदुःखभयत्रस्ता विह्वलाश्च सुमध्यमाः ।	<br>
तासां निश्वासवातेन सर्वतः सम्प्रदीपितम् ।। ७.२४.९ ।।	<br><br>
अग्निहोत्रमिवाभाति सन्निरुद्धाग्निपुष्पकम् ।	<br>
दशग्रीववशं प्राप्तास्तास्तु शोकाकुलाः स्त्रियः ।। ७.२४.१० ।।	<br><br>
दीनवक्रेक्षणाः श्यामा मृग्यः सिंहवशा इव ।	<br>
काचिच्चिन्तयती तत्र किं नु मां भक्षयिष्यति ।। ७.२४.११ ।।	<br><br>
काचिद्दध्यौ सुदुःखार्ता अपि मां मारयेदयम् ।	<br>
इति मातृपितऽन्स्मृत्वा भर्तऽन्भ्रातऽंस्तथैव च ।	<br>
दुःखशोकसमाविष्टा विलेपुः सहिताः स्त्रियः ।। ७.२४.१२ ।।	<br><br>
कथं नु खलु मे पुत्रो भविष्यति मया विना ।	<br>
कथं माता कथं भ्राता निमग्नाः शोकसागरे ।। ७.२४.१३ ।।।	<br><br>
हा कथं नु करिष्यामि भर्तुस्तस्मादहं विना ।	<br>
मृत्यो प्रसादयामि त्वां नय मां दुःखभागिनीम् ।। ७.२४.१४ ।।	<br><br>
किन्नु तद्दुष्कृतं कर्म पुरा देहान्तरे कृतम् ।। ७.२४.१५ ।।	<br><br>
एवं स्म दुःखिताः सर्वाः पतिताः शोकसागरे ।	<br>
न खल्विदानीं पश्यामो दुःखस्यास्यान्तमात्मनः ।। ७.२४.१६ ।।	<br><br>
अहो धिङ्मानुषं लोकं नास्ति खल्वधमः परः ।	<br>
यद्दुर्बला बलवता भर्तारो रावणेन नः ।। ७.२४.१७ ।।	<br><br>
सूर्येणोदयता काले नक्षत्राणीव नाशिताः ।	<br>
अहो सुबलवद्रक्षो वधोपायेषु युज्यते ।। ७.२४.१८ ।।	<br><br>
अहो दुर्वृत्तमास्थाय नात्मानं वैजुगुप्सते ।	<br>
सर्वथा सदृशस्तावद्विक्रमो ऽस्य दुरात्मनः ।। ७.२४.१९ ।।	<br><br>
इदं त्वसदृशं कर्म परदाराभिमर्शनम् ।	<br>
यस्मादेष परक्यासु रमते राक्षसाधमः ।। ७.२४.२० ।।	<br><br>
तस्माद्वै स्त्रीकृतेनैव प्राप्स्यते दुर्मतिर्वधम् ।	<br>
सतीभिर्वरनारीभिरेवं वाक्ये ऽभ्युदीरिते ।। ७.२४.२१ ।।	<br><br>
नेदुर्दुन्दुभयः खस्थाः पुष्पवृष्टिः पपात च ।	<br>
शप्तः स्त्रीभिः स तु समं हतौजा इव निष्प्रभः ।। ७.२४.२२ ।।	<br><br>
पतिव्रताभिः साध्वीभिर्बभूव विमना इव ।	<br>
एवं विलपितं तासां शृण्वन्राक्षसपुङ्गवः ।	<br>
प्रविवेश पुरीं लङ्कां पूज्यमानो निशाचरैः ।। ७.२४.२३ ।।	<br><br>
एतस्मिन्नन्तरे घोरा राक्षसी कामरूपिणी ।	<br>
सहसा पतिता भूमौ भगिनी रावणस्य सा ।। ७.२४.२४ ।।	<br><br>
तां स्वसारं समुत्थाप्य रावणः परिसान्त्वयन् ।	<br>
अब्रवीत्किमिदं भद्रे वक्तुकामा ऽसि मे द्रुतम् ।। ७.२४.२५ ।।	<br><br>
सा बाष्पपरिरुद्धाक्षी रक्ताक्षी वाक्यमब्रवीत् ।	<br>
कृता ऽस्मि विधवा राजंस्त्वया बलवता बलात् ।। ७.२४.२६ ।।	<br><br>
एते राजंस्त्वया वीरा दैत्या विनिहता रणे ।	<br>
कालकेया इति ख्याताः सहस्राणि चतुर्दश ।। ७.२४.२७ ।।	<br><br>
प्राणेभ्यो ऽपि गरीयान्मे तत्र भर्ता महाबलः ।। ७.२४.२८ ।।	<br><br>
सो ऽपि त्वया हतस्तात रिपुणा भ्रातृगृध्नुना ।	<br>
त्वया ऽस्मि निहता राजन्स्वयमेव हि बन्धुना ।। ७.२४.२९ ।।	<br><br>
राजन्वैधव्यशब्दं च भोक्ष्यामि त्वत्कृते ह्यहम् ।	<br>
ननु नाम त्वया रक्ष्यो जामाता समरेष्वपि ।	<br>
स त्वया निहतो युद्धे स्वयमेव न लज्जसे ।। ७.२४.३० ।।	<br><br>
एवमुक्तो दशग्रीवो भगिन्या क्रोशमानया ।	<br>
अब्रवीत्सान्त्वयित्वा तां सामपूर्वमिदं वचः ।। ७.२४.३१ ।।	<br><br>
अलं वत्से रुदित्वा ते न भेतव्यं च सर्वशः ।	<br>
दानमानप्रसादैस्त्वां तोषयिष्यामि यत्नतः ।। ७.२४.३२ ।।	<br><br>
युद्धप्रमत्तो व्याक्षिप्तो जयाकाङ्क्षी क्षिपञ्छरान् ।	<br>
नावगच्छामि युद्धेषु स्वान्परान्वाप्यहं शुभे ।। ७.२४.३३ ।।	<br><br>
जामातरं न जाने स्म प्रहरन्युद्धदुर्मदः ।	<br>
तेनासौ निहतः सङ्ख्ये मया भर्ता तव स्वसः ।। ७.२४.३४ ।।	<br><br>
अस्मिन्काले तु यत्प्राप्तं तत्करिष्यामि ते हितम् ।	<br>
भ्रातुरैश्वर्ययुक्तस्य खरस्य वस पार्श्वतः ।। ७.२४.३५ ।।	<br><br>
चतुर्दशानां भ्राता ते सहस्राणां भविष्यति ।	<br>
प्रभुः प्रयाणे दाने च राक्षसानां महाबलः ।। ७.२४.३६ ।।	<br><br>
तत्र मातृष्वसेयस्ते भ्राता ऽयं वै खरः प्रभुः ।	<br>
भविष्यति तवादेशं सदा कुर्वन्निशाचरः ।। ७.२४.३७ ।।	<br><br>
शीघ्रं गच्छत्वयं वीरो दण्डकान्परिरक्षितुम् ।	<br>
दूषणो ऽस्य बलाध्यक्षो भविष्यति महाबलः ।। ७.२४.३८ ।।	<br><br>
तत्र ते वचनं शूरः करिष्यति सदा खरः ।	<br>
रक्षसां कामरूपाणां प्रभुरेष भविष्यति ।। ७.२४.३९ ।।	<br><br>
एवमुक्त्वा दशग्रीवः सैन्यमस्यादिदेश ह ।	<br>
चतुर्दश सहस्राणि रक्षसां वीर्यशालिनाम् ।। ७.२४.४० ।।	<br><br>
स तैः परिवृतस्सर्वै राक्षसैर्घोरदर्शनैः ।	<br>
आगच्छत खरः शीघ्रं दण्डकानकुतोभयः ।। ७.२४.४१ ।।	<br><br>
स तत्र कारयामास राज्यं निहतकण्टकम् ।	<br>
सा च शूर्पणखा तत्र न्यवसद्दण्डकावने ।। ७.२४.४२ ।।	<br><br>
इत्यार्षे श्रीमद्रामायणे वाल्मीकीये आदिकाव्ये श्रीमदुत्तरकाण्डे चतुर्विंशः सर्गः ।। २४ ।।	<br>
