<span style="font-size: 14pt; line-height: 200%"><br>
<br>
श्रुत्वा सेनापतिं प्राप्तं भरतं केकयाधिपः ।	<br>
युधाजिद्गार्ग्यसहितं परां प्रीतिमुपागमत् ।। ७.१०१.१ ।।	<br>
स निर्ययौ जनौघेन महता केकयाधिपः ।	<br>
त्वरमाणो ऽभिचक्राम गन्धर्वान्कामरूपिणः ।। ७.१०१.२ ।।	<br>
भरतश्च युधाजिच्च समेतौ लघुविक्रमैः ।	<br>
गन्धर्वनगरं प्राप्तौ सबलौ सपदानुगौ ।। ७.१०१.३ ।।	<br>
श्रुत्वा तु भरतं प्राप्तं गन्धर्वास्ते समागताः ।	<br>
योद्धुकामा महावीर्या व्यनदन् वै समन्ततः ।। ७.१०१.४ ।।	<br>
ततः समभवद्युद्धं तुमुलं रोमहर्षणम् ।	<br>
सप्तरात्रं महाभीमं न चान्यतरयोर्जयः ।। ७.१०१.५ ।।	<br>
खड्गशक्तिधनुर्ग्राहा नद्यः शोणितसंस्रवाः ।	<br>
नृकलेवरवाहिन्यः प्रवृत्ताः सर्वतोदिशम् ।। ७.१०१.६ ।।	<br>
ततो रामानुजः क्रुद्धः कालस्यास्त्रं सुदारुणम् ।	<br>
संवर्तं नाम भरतो गन्धर्वेष्वभ्यचोदयत् ।। ७.१०१.७ ।।	<br>
ते बद्धाः कालपाशेन संवर्तेन विदारिताः ।	<br>
क्षणेनाभिहतास्तेन तिस्रः कोट्यो महात्मनाम् ।। ७.१०१.८ ।।	<br>
तं घातं घोरसङ्काशं न स्मरन्ति दिवौकसः ।	<br>
निमेषान्तरमात्रेण तादृशानां महात्मनाम् ।। ७.१०१.९ ।।	<br>
हतेषु तेषु सर्वेषु भरतः केकयीसुतः ।	<br>
निवेशयामास तदा समृद्धे द्वे पुरोत्तमे ।। ७.१०१.१० ।।	<br>
तक्षं तक्षशिलायां तु पुष्कलं पुष्कलावते ।	<a rel="nofollow" class="external text" href="http://puranastudy.freeoda.com/pur_index18/pushkal.htm">तक्ष-पुष्कलोपरि टिप्पणी</a><br>
गन्धर्वदेशे रुचिरे गान्धारविषये च सः ।। ७.१०१.११ ।।	<br>
धनरत्नौघसङ्कीर्णे काननैरुपशोभिते ।	<br>
अन्योन्यसङ्घर्षकृते स्पर्धया गुणविस्तरैः ।। ७.१०१.१२ ।।	<br>
उभे सुरुचिरप्रख्ये व्यवहारैरकिल्बिषैः ।	<br>
उद्यानयानसम्पूर्णे सुविभक्तान्तरापणे ।। ७.१०१.१३ ।।	<br>
उभे पुरवरे रम्ये विस्तरैरुपशोभिते ।	<br>
गृहमुख्यैः सुरुचिरैर्विमानसमवर्णिभिः ।। ७.१०१.१४ ।।	<br>
शोभिते शोभनीयैश्च देवायतनविस्तरैः ।	<br>
तालैस्तमालैस्तिलकैर्वकुलैरुपशोभिते ।। ७.१०१.१५ ।।	<br>
निवेश्य पञ्चभिर्वर्षैर्भरतो राघवानुजः । 	<br>
पुनरायान्महाबाहुरयोध्यां केकयीसुतः ।। ७.१०१.१६ ।।	<br>
सो ऽभिवाद्य महात्मानं साक्षाद्धर्ममिवापरम् ।	<br>
राघवं भरतः श्रीमान्ब्रह्माणमिव वासवः ।। ७.१०१.१७ ।।	<br>
शशंस च यथावृत्तं गन्धर्ववधमुत्तमम् ।	<br>
निवेशनं च देशस्य श्रुत्वा प्रीतो ऽस्य राघवः ।। ७.१०१.१८ ।।	<br>
इत्यार्षे श्रीमद्रामायणे वाल्मीकीये आदिकाव्ये श्रीमदुत्तरकाण्डे एकोत्तरशततमः सर्गः ।। १०१ ।।	<br>
</span>
