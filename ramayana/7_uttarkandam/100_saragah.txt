<span style="font-size: 14pt; line-height: 170%"><br>
<br>
कस्यचित्त्वथ कालस्य युधाजित्केकयो नृपः ।	<br>
स्वगुरुं प्रेषयामास राघवाय महात्मने ।	<br>
गार्ग्यमङ्गिरसः पुत्रं ब्रह्मर्षिममितप्रभम् ।। ७.१००.१ ।।	<br><br>
दश चाश्वसहस्राणि प्रीतिदानमनुत्तमम् ।। ७.१००.२ ।।	<br><br>
कम्बलानि च रत्नानि चित्रवस्त्रमथोत्तमम् ।	<br>
रामाय प्रददौ राजा शुभान्याभरणानि च ।। ७.१००.३ ।।	<br><br>
श्रुत्वा तु राघवो धीमान्महर्षिं गार्ग्यमागतम् ।	<br>
मातुलस्याश्वपतिनः प्रहितं तन्महाधनम् ।। ७.१००.४ ।।	<br><br>
प्रत्युद्गम्य च काकुत्स्थः क्रोशमात्रं सहानुजः ।	<br>
गार्ग्यं सम्पूजयामास यथा शक्रो बृहस्पतिम् ।। ७.१००.५ ।।	<br><br>
तथा सम्पूज्य तमृषिं तद्धनं प्रतिगृह्य च ।	<br>
पृष्ट्वा प्रतिपदं सर्वं कुशलं मातुलस्य च ।	<br>
उपविष्टं महाभागं रामः प्रष्टुं प्रचक्रमे ।। ७.१००.६ ।।	<br><br>
किमाह मातुलो वाक्यं यदर्थं भगवानिह ।	<br>
प्राप्तो वाक्यविदां श्रेष्ठः साक्षादिव बृहस्पतिः ।। ७.१००.७ ।।	<br><br>
रामस्य भाषितं श्रुत्वा महर्षिः कार्यविस्तरम् ।	<br>
वक्तुमद्भुतसङ्काशं राघवायोपचक्रमे ।। ७.१००.८ ।।	<br><br>
मातुलस्ते महाबाहो वाक्यमाह नरर्षभः ।	<br>
युधाजित्प्रीतिसंयुक्तं श्रूयतां यदि रोचते ।। ७.१००.९ ।।	<br><br>
अयं गन्धर्वविषयः फलमूलोपशोभितः ।	<br>
सिन्धोरुभयतः पार्श्वे देशः परमशोभनः ।। ७.१००.१० ।।	<br><br>
तं च रक्षन्ति गन्धर्वाः सायुधा युद्धकोविदाः ।	<br>
शैलूषस्य सुता वीर त्रिकोट्यो वै महाबलाः ।। ७.१००.११ ।।	<br><br>
तान्विनिर्जित्य काकुत्स्थ गन्धर्वनगरं शुभम् ।	<br>
निवेशय महाबोहो स्वे पुरे सुसमाहिते ।। ७.१००.१२ ।।	<br><br>
अन्यस्य न गतिस्तत्र देशः परमशोभनः ।	<br>
रोचतां ते महाबाहो नाहं त्वामहितं वदे ।। ७.१००.१३ ।।	<br><br>
तच्छ्रुत्वा राघवः प्रीतो महर्षेर्मातुलस्य च ।	<br>
उवाच बाढमित्येव भरतं चान्ववैक्षत ।। ७.१००.१४ ।।	<br><br>
सो ऽब्रवीद्राघवः प्रीतः साञ्जलिप्रग्रहो द्विजम् ।	<br>
इमौ कुमारौ तं देशं ब्रह्मर्षे विचरिष्यतः ।। ७.१००.१५ ।।	<br><br>
भरतस्यात्मजौ वीरौ तक्षः पुष्कल एव च ।	<br>
मातुलेन सुगुप्तौ तु धर्मेण सुसमाहितौ ।। ७.१००.१६ ।।	<br><br>
भरतं चाग्रतः कृत्वा कुमारौ सबलानुगौ ।	<br>
निहत्य गन्धर्वसुतान्द्वे पुरे विभजिष्यतः ।। ७.१००.१७ ।।	<br><br>
निवेश्य ते पुरवरे आत्मजौ सन्निवेश्य च ।	<br>
आगमिष्यति मे भूयः सकाशमतिधार्मिकः ।। ७.१००.१८ ।।	<br><br>
ब्रह्मर्षिमेवमुक्त्वा तु भरतं सबलानुगम् ।	<br>
आज्ञापयामास तदा कुमारौ चाभ्यषेचयत् ।। ७.१००.१९ ।।	<br><br>
नक्षत्रेण च सौम्येन पुरस्कृत्याङ्गिरस्सुतम् ।	<br>
भरतः सह सैन्येन कुमाराभ्यां विनिर्ययौ ।। ७.१००.२० ।।	<br><br>
सा सेना शक्रयुक्तेव नगरान्निर्ययावथ ।	<br>
राघवानुगता दूरं दुराधर्षा सुरैरपि ।। ७.१००.२१ ।।	<br><br>
मांसादानि च सत्त्वानि रक्षांसि सुमहान्ति च ।	<br>
अनुजग्मुर्हि भरतं रुधिरस्य पिपासया ।। ७.१००.२२ ।।	<br><br>
भूतग्रामाश्च बहवो मांसभक्षाः सुदारुणाः ।	<br>
गन्धर्वपुत्रमांसानि भोक्तुकामाः सहस्रशः ।। ७.१००.२३ ।।	<br><br>
सिंहव्याघ्रवराहाणां खेचराणां च पक्षिणाम् ।	<br>
बहूनि वै सहस्राणि सेनाया ययुरग्रतः ।। ७.१००.२४ ।।	<br><br>
अध्यर्धमासमुषिता पथि सेना निरामया ।	<br>
हृष्टपुष्टजनाकीर्णा केकयं समुपागमत् ।। ७.१००.२५ ।।	<br><br>
इत्यार्षे श्रीमद्रामायणे वाल्मीकीये आदिकाव्ये श्रीमदुत्तरकाण्डे शततमः सर्गः ।। १०० ।।	<br><br>
</span>
