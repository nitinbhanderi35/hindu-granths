तथोक्तवति रामे तु भरते च महात्मनि ।	<br>
लक्ष्मणो ऽथ शुभं वाक्यमुवाच रघुनन्दनम् ।। ७.८४.१ ।।	<br><br>
अश्वमेधो महायज्ञः पावनः सर्वपाप्मनाम् ।	<br>
पावनस्तव दुर्धर्षो रोचतां रघुनन्दन ।। ७.८४.२ ।।	<br><br>
श्रूयते हि पुरावृत्तं वासवे सुमहात्मनि ।	<br>
ब्रह्महत्यावृतः शक्रो हयमेधेन पावितः ।। ७.८४.३ ।।	<br><br>
पुरा किल महाबाहो देवासुरसमागमे ।	<br>
वृत्रो नाम महानासीद्दैतेयो लोकसम्मतः ।। ७.८४.४ ।।	<br><br>
विस्तीर्णो योजनशतमुच्छ्रितस्त्रिगुणं ततः ।	<br>
अनुरागेण लोकांस्त्रीन्स्नेहात्पश्यति सर्वतः ।। ७.८४.५ ।।	<br><br>
धर्मज्ञश्च कृतज्ञश्च बुद्ध्या च परिनिष्ठितः ।	<br>
शशास पृथिवीं स्फीतां धर्मेण सुसमाहितः ।। ७.८४.६ ।।	<br><br>
तस्मिन्प्रशासति तदा सर्वकामदुघा मही ।	<br>
रसवन्ति प्रभूनानि मूलानि च फलानि च ।। ७.८४.७ ।।	<br><br>
अकृष्टपच्या पृथिवी सुसम्पन्ना महात्मनः ।	<br>
स राज्यं तादृशं भुङ्क्ते स्फीतमद्भुतदर्शनम् ।। ७.८४.८ ।।	<br><br>
तस्य बुद्धिः समुप्तन्ना तपः कुर्यामनुत्तमम् ।	<br>
तपो हि परमं श्रेयः सम्मोहमितरत्सुखम् ।। ७.८४.९ ।।	<br><br>
स निक्षिप्य सुतं ज्येष्ठं पौरेषु मधुरेश्वरम् ।	<br>
तप उग्रं समातिष्ठत्तापयन्सर्वदेवताः ।। ७.८४.१० ।।	<br><br>
तपस्तप्यति वृत्रे तु वासवः परमार्तवत् ।	<br>
विष्णुं समुपसङ्क्रम्य वाक्यमेतदुवाच ह ।। ७.८४.११ ।।	<br><br>
तपस्यता महाबाहो लोकाः वृत्रेण निर्जिताः ।	<br>
बलवान्स हि धर्मात्मा नैनं शक्ष्यामि शासितुम् ।। ७.८४.१२ ।।	<br><br>
यद्यसौ तप आतिष्ठेद्भूय एवासुरेश्वर ।	<br>
यावल्लोका धरिष्यन्ति तावदस्य वशानुगाः ।। ७.८४.१३ ।।	<br><br>
तं चैनं परमोदारमुपेक्षसि महाबलम् ।	<br>
क्षणं हि न भवेद्वृत्रः क्रुद्धे त्वयि सुरेश्वर ।। ७.८४.१४ ।।	<br><br>
यदा हि प्रीतिसंयोगं त्वया विष्णो समागतः ।	<br>
तदाप्रभृति लोकानां नाथत्वमुपलब्धवान् ।। ७.८४.१५ ।।	<br><br>
स त्वं प्रसादं लोकानां कुरुष्व सुसमाहितः ।	<br>
त्वत्कृतेन हि सर्वं स्याप्रशान्तमरुजं जगत् ।। ७.८४.१६ ।।	<br><br>
इमे हि सर्वे विष्णो त्वां निरीक्षन्ते दिवौकसः ।	<br>
वृत्रघातेन महता तेषां साह्यं कुरुष्व ह ।। ७.८४.१७ ।।	<br><br>
त्वया हि नित्यशः साह्यं कृतमेषां महात्मनाम् ।	<br>
असह्यमिदमन्येषामगतीनां गतिर्भवान् ।। ७.८४.१८ ।।	<br><br>
इत्यार्षे श्रीमद्रामायणे वाल्मीकीये आदिकाव्ये श्रीमदुत्तरकाण्डे चतुरशीतितमः सर्गः ।। ८४ ।।	<br>
