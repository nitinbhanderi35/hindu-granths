<b>श्रीमद्वाल्मीकियरामायणे बालकाण्डे एकोनसप्ततितमः सर्गः ॥१-६९॥</b><br>
<br>
ततो रात्र्यां व्यतीतायां सोपाध्यायः सबान्धवः।<br>
राजा दशरथो हृष्टः सुमन्त्रमिदमब्रवीत्॥ १॥<br>
<br>
अद्य सर्वे धनाध्यक्षा धनमादाय पुष्कलम्।<br>
व्रजन्त्वग्रे सुविहिता नानारत्नसमन्विताः॥ २॥<br>
<br>
चतुरंगबलं चापि शीघ्रं निर्यातु  सर्वशः।<br>
ममाज्ञासमकालं च यानं युग्यमनुत्तमम्॥ ३॥<br>
<br>
वसिष्ठो वामदेवश्च जाबालिरथ कश्यपः।<br>
मार्कण्डेयस्तु दीर्घायुर्ऋषिः कात्यायनस्तथा॥ ४॥<br>
एते द्विजाः प्रयान्त्वग्रे स्यन्दनं योजयस्व मे।<br>
यथा कालात्ययो न स्याद् दूता हि त्वरयन्ति माम्॥ ५॥<br>
<br>
वचनाच्च नरेन्द्रस्य सेना च चतुरंगिणी।<br>
राजानमृषिभिः सार्धं व्रजन्तं पृष्ठतोऽन्वयात्॥ ६॥<br>
<br>
गत्वा चतुरहं मार्गं विदेहानभ्युपेयिवान्।<br>
राजा च जनकः श्रीमान् श्रुत्वा पूजामकल्पयत्॥ ७॥<br>
<br>
ततो राजानमासाद्य वृद्धं दशरथं नृपम्।<br>
मुदितो जनको राजा प्रहर्षं परमं ययौ॥ ८॥<br>
<br>
उवाच वचनं श्रेष्ठो नरश्रेष्ठं मुदान्वितम्।<br>
स्वागतं ते नरश्रेष्ठ दिष्ट्या प्राप्तोऽसि राघव॥ ९॥<br>
<br>
पुत्रयोरुभयोः प्रीतिं लप्स्यसे वीर्यनिर्जिताम्।<br>
दिष्ट्या प्राप्तो महातेजा वसिष्ठो भगवानृषिः॥ १०॥<br>
<br>
सह सर्वैर्द्विजश्रेष्ठैर्देवैरिव शतक्रतुः।<br>
दिष्ट्या मे निर्जिता विघ्ना दिष्ट्या मे पूजितं कुलम्॥ ११॥<br>
<br>
राघवैः सह सम्बन्धाद् वीर्यश्रेष्ठैर्महाबलैः।<br>
श्वः प्रभाते नरेन्द्र त्वं संवर्तयितुमर्हसि॥ १२॥<br>
<br>
यज्ञस्यान्ते नरश्रेष्ठ विवाहमृषिसत्तमैः।<br>
तस्य तद् वचनं श्रुत्वा ऋषिमध्ये नराधिपः॥ १३॥<br>
<br>
वाक्यं वाक्यविदां श्रेष्ठः प्रत्युवाच महीपतिम्।<br>
प्रतिग्रहो दातृवशः श्रुतमेतन्मया पुरा॥ १४॥<br>
<br>
यथा वक्ष्यसि धर्मज्ञ तत् करिष्यामहे वयम्।<br>
तद् धर्मिष्ठं यशस्यं च वचनं सत्यवादिनः॥ १५॥<br>
<br>
श्रुत्वा विदेहाधिपतिः परं विस्मयमागतः।<br>
ततः सर्वे मुनिगणाः परस्परसमागमे॥ १६॥<br>
<br>
हर्षेण महता युक्तास्तां रात्रिमवसन् सुखम्।<br>
अथ रामो महातेजा लक्ष्मणेन समं ययौ॥ १७॥<br>
<br>
विश्वामित्रं पुरस्कृत्य पितुः पादावुपस्पृशन्।<br>
राजा च राघवौ पुत्रौ निशाम्य परिहर्षितः॥ १८॥<br>
<br>
उवास परमप्रीतो जनकेनाभिपूजितः।<br>
जनकोऽपि महातेजाः क्रिया धर्मेण तत्त्ववित्।<br>
यज्ञस्य च सुताभ्यां च कृत्वा रात्रिमुवास ह॥ १९॥<br>
<br>
<b>इत्यार्षे श्रीमद्रामायणे वाल्मीकीये आदिकाव्ये बालकाण्डे एकोनसप्ततितमः सर्गः ॥१-६९॥</b><br>
