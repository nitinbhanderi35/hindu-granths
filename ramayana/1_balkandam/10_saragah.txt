<b>श्रीमद्वाल्मीकियरामायणे बालकाण्डे दशमः सर्गः ॥१-१०॥</b><br>
सुमन्त्रश्चोदितो  राज्ञा प्रोवाचेदं वचस्तदा<br>
यथर्ष्यशृङ्गस्त्वानीतो येनोपायेन मन्त्रिभिः<br>
तन्मे निगदितं सर्वं शृणु मे  मन्त्रिभिः सह ॥१-१०-१॥<br>
<br>
रोमपादमुवाचेदं सहामात्यः पुरोहितः<br>
उपायो निरपायोऽयमस्माभिरभिचिन्तितः ॥१-१०-२॥<br>
<br>
ऋष्यशृङ्गो वनचरस्तपःस्वाध्यायसंयुतः<br>
अनभिज्ञस्तु नारीणां विषयाणां सुखस्य च ॥१-१०-३॥<br>
<br>
इन्द्रियार्थैरभिमतैर्नरचित्तप्रमाथिभिः<br>
पुरमानाययिष्यामः क्षिप्रं चाध्यवसीयताम् ॥१-१०-४॥<br>
<br>
गणिकास्तत्र गच्छन्तु रूपवत्यः स्वलङ्कृताः<br>
प्रलोभ्य विविधोपायैरानेष्यन्तीह सत्कृताः ॥१-१०-५॥<br>
<br>
श्रुत्वा तथेति राजा च प्रत्युवाच  पुरोहितम्<br>
पुरोहितो मन्त्रिणश्च तथा चक्रुश्च ते तथा ॥१-१०-६॥<br>
<br>
वारमुख्यास्तु तच्छ्रुत्वा वनं  प्रविविशुर्महत्<br>
आश्रमस्याविदूरेऽस्मिन् यत्नं कुर्वन्ति दर्शने ॥१-१०-७॥<br>
<br>
ऋषेः पुत्रस्य धीरस्य नित्यमाश्रमवासिनः<br>
पितुः स नित्यसन्तुष्टो नातिचक्राम चाश्रमात् ॥१-१०-८॥<br>
<br>
न तेन जन्मप्रभृति दृष्टपूर्वं तपस्विना<br>
स्त्री वा पुमान्वा यच्चान्यत् सत्त्वं  नगरराष्ट्रजम् ॥१-१०-९॥<br>
<br>
ततः कदाचित् तं देशमाजगाम यदृच्छया<br>
विभाण्डकसुतस्तत्र ताश्चापश्यद् वराङ्गनाः ॥१-१०-१०॥<br>
<br>
ताश्चित्रवेषाः प्रमदा गायन्त्यो  मधुरस्वरम्<br>
ऋषिपुत्रमुपागम्य सर्वा वचनमब्रुवन् ॥१-१०-११॥<br>
<br>
कस्त्वं किं वर्तसे  ब्रह्मञ्ज्ञातुमिच्छामहे वयम्<br>
एकस्त्वं विजने घोरे वने चरसि शंस नः ॥१-१०-१२॥<br>
<br>
अदृष्टरूपास्तास्तेन काम्यरूपा वने  स्त्रियः<br>
हार्दात्तस्य मतिर्जाता आख्यातुं पितरं स्वकम् ॥१-१०-१३॥<br>
<br>
पिता विभाण्डकोऽस्माकं तस्याहं सुत औरसः<br>
ऋष्यशृङ्ग इति ख्यातं नाम कर्म च मे भुवि ॥१-१०-१४॥<br>
<br>
इहाश्रमपदोऽस्माकं समीपे शुभदर्शनाः<br>
करिष्ये वोऽत्र पूजां वै सर्वेषां  विधिपूर्वकम् ॥१-१०-१५॥<br>
<br>
ऋषिपुत्रवचः श्रुत्वा सर्वासां मतिरास वै<br>
तदाश्रमपदं द्रष्टुं जग्मुः सर्वास्ततोऽङ्गनाः ॥१-१०-१६॥<br>
<br>
गतानां तु ततः पूजामृषिपुत्रश्चकार ह<br>
इदमर्घ्यमिदं पाद्यमिदं मूलं फलं च नः ॥१-१०-१७॥<br>
<br>
प्रतिगृह्य तु तां पूजां सर्वा एव  समुत्सुकाः<br>
ऋषेर्भीताश्च शीघ्रं तु गमनाय मतिं दधुः ॥१-१०-१८॥<br>
<br>
अस्माकमपि मुख्यानि फलानीमानि हे द्विज<br>
गृहाण विप्र भद्रं ते भक्षयस्व च मा चिरम् ॥१-१०-१९॥<br>
<br>
ततस्तास्तं समालिङ्ग्य सर्वा  हर्षसमन्विताः<br>
मोदकान् प्रददुस्तस्मै भक्ष्यांश्च  विविधाञ्छुभान् ॥१-१०-२०॥<br>
<br>
तानि चास्वाद्य तेजस्वी फलानीति स्म  मन्यते<br>
अनास्वादितपूर्वाणि वने नित्यनिवासिनाम् ॥१-१०-२१॥<br>
<br>
आपृच्छ्य च तदा विप्रं व्रतचर्यां निवेद्य  च<br>
गच्छन्ति स्मापदेशात्ता भीतास्तस्य पितुः  स्त्रियः ॥१-१०-२२॥<br>
<br>
गतासु तासु सर्वासु काश्यपस्यात्मजो  द्विजः<br>
अस्वस्थहृदयश्चासीद् दुःखाच्च  परिवर्तते ॥१-१०-२३॥<br>
<br>
ततोऽपरेद्युस्तं देशमाजगाम स वीर्यवान्<br>
विभाण्डकसुतः श्रीमान् मनसाचिन्तयन्मुहुः ॥१-१०-२४॥<br>
<br>
मनोज्ञा यत्र ता दृष्टा वारमुख्याः  स्वलङ्कृताः<br>
दृष्ट्वैव च ततो विप्रमायान्तं हृष्टमानसाः ॥१-१०-२५॥<br>
<br>
उपसृत्य ततः सर्वास्तास्तमूचुरिदं वचः<br>
एह्याश्रमपदं सौम्य अस्माकमिति चाब्रुवन् ॥१-१०-२६॥<br>
<br>
चित्राण्यत्र बहूनि स्युर्मूलानि च फलानि च<br>
तत्राप्येष विशेषेण  विधिर्हि भविता ध्रुवम् ॥१-१०-२७॥<br>
<br>
श्रुत्वा तु वचनं तासां सर्वासां  हृदयङ्गमम्<br>
गमनाय मतिं चक्रे तं च निन्युस्तदा  स्त्रियः ॥१-१०-२८॥<br>
<br>
तत्र चानीयमाने तु विप्रे तस्मिन् महात्मनि<br>
ववर्ष सहसा देवो जगत् प्रह्लादयंस्तदा ॥१-१०-२९॥<br>
<br>
वर्षेणैवागतं विप्रं तापसं स नराधिपः<br>
प्रत्युद्गम्य मुनिं प्रह्वः शिरसा च महीं  गतः ॥१-१०-३०॥<br>
<br>
अर्घ्यं च प्रददौ तस्मै न्यायतः सुसमाहितः<br>
वव्रे प्रसादं विप्रेन्द्रान्मा विप्रं  मन्युराविशेत् ॥१-१०-३१॥<br>
<br>
अन्तःपुरं प्रवेश्यास्मै कन्यां दत्त्वा  यथाविधि<br>
शान्तां शान्तेन मनसा राजा हर्षमवाप सः ॥१-१०-३२॥<br>
<br>
एवं स न्यवसत् तत्र सर्वकामैः सुपूजितः<br>
ऋष्यशृङ्गो महातेजाः शान्तया सह भार्यया ॥१-१०-३३॥<br>
<br>
<b>इत्यार्षे श्रीमद्रामायणे वाल्मीकीये आदिकाव्ये बालकाण्डे दशमः सर्गः ॥१-१०॥</b>
