<b>श्रीमद्वाल्मीकियरामायणे बालकाण्डे षष्ठः सर्गः ॥१-६॥</b><br>
<br>
तस्यां पुर्यामयोध्यायां वेदवित् सर्वसंग्रहः ।<br>
दीर्घदर्शी महातेजाः पौरजानपदप्रियः ॥१-६-१॥<br>
<br>
इक्ष्वाकूणामतिरथो यज्वा धर्मपरो वशी ।<br>
महर्षिकल्पो राजर्षिस्त्रिषु लोकेषु  विश्रुतः ॥१-६-२॥<br>
<br>
बलवान् निहतामित्रो  मित्रवान् विजितेन्द्रियः ।<br>
धनैश्च संचयैश्चान्यैः शक्रवैश्रवणोपमः ॥१-६-३॥<br>
<br>
यथा मनुर्महातेजा लोकस्य परिरक्षिता ।<br>
तथा दशरथो राजा लोकस्य परिरक्षिता ॥१-६-४॥<br>
<br>
तेन सत्याभिसंधेन त्रिवर्गमनुतिष्ठता ।<br>
पालिता सा पुरी श्रेष्ठा इन्द्रेणेवामरावती ॥१-६-५॥<br>
<br>
तस्मिन् पुरवरे हृष्टा धर्मात्मानो  बहुश्रुताः ।<br>
नरास्तुष्टा धनैः स्वैः स्वैरलुब्धाः  सत्यवादिनः ॥१-६-६॥<br>
<br>
नाल्पसंनिचयः कश्चिदासीत् तस्मिन् पुरोत्तमे ।<br>
कुटुम्बी यो  ह्यसिद्धार्थोऽगवाश्वधनधान्यवान् ॥१-६-७॥<br>
<br>
कामी वा न कदर्यो वा नृशंसः पुरुषः क्वचित् ।<br>
द्रष्टुं शक्यमयोध्यायां नाविद्वान् न च  नास्तिकः ॥१-६-८॥<br>
<br>
सर्वे नराश्च नार्यश्च धर्मशीलाः सुसंयताः ।<br>
मुदिताः शीलवृत्ताभ्यां महर्षय इवामलाः ॥१-६-९॥<br>
<br>
नाकुण्डली नामुकुटी नास्रग्वी  नाल्पभोगवान् ।<br>
नामृष्टो न नलिप्ताङ्गो नासुगन्धश्च  विद्यते ॥१-६-१०॥<br>
<br>
नामृष्टभोजी नादाता नाप्यनङ्गदनिष्कधृक् ।<br>
नाहस्ताभरणो वापि दृश्यते नाप्यनात्मवान् ॥१-६-११॥<br>
<br>
नानाहिताग्निर्नायज्वा न क्षुद्रो वा न तस्करः ।<br>
कश्चिदासीदयोध्यायां न चार्वृत्तो न संकरः ॥१-६-१२॥<br>
<br>
स्वकर्मनिरता नित्यं ब्राह्मणा  विजितेन्द्रियाः ।<br>
दानाध्ययनशीलाश्च संयताश्च प्रतिग्रहे ॥१-६-१३॥<br>
<br>
नास्तिको नानृती वापि न कश्चिदबहुश्रुतः ।<br>
नासूयको न चाशक्तो नाविद्वान् विद्यते क्वचित् ॥१-६-१४॥<br>
<br>
नाषडङ्गविदत्रास्ति नाव्रतो नासहस्रदः ।<br>
न दीनः क्षिप्तचित्तो वा व्यथितो वापि  कश्चन ॥१-६-१५॥<br>
<br>
कश्चिन्नरो वा नारी वा नाश्रीमान् नाप्यरूपवान् ।<br>
द्रष्टुं शक्यमयोध्यायां नापि  राजन्यभक्तिमान् ॥१-६-१६॥<br>
<br>
वर्णेष्वग्र्यचतुर्थेषु देवतातिथिपूजकाः ।<br>
कृतज्ञाश्च वदान्याश्च शूरा विक्रमसंयुताः  ॥१-६-१७॥<br>
<br>
दीर्घायुषो नराः सर्वे धर्मं सत्यं च  संश्रिताः ।<br>
सहिताः पुत्रपौत्रैश्च नित्यं स्त्रीभिः पुरोत्तमे ॥१-६-१८॥<br>
<br>
क्षत्रं ब्रह्ममुखं चासीद् वैश्याः  क्षत्रमनुव्रताः ।<br>
शूद्राः  स्वधर्मनिरतास्त्रीन् वर्णानुपचारिणः ॥१-६-१९॥<br>
<br>
सा तेनेक्ष्वाकुनाथेन पुरी सुपरिरक्षिता ।<br>
यथा पुरस्तान्मनुना मानवेन्द्रेण धीमता ॥१-६-२०॥<br>
<br>
योधानामग्निकल्पानां पेशलानाममर्षिणाम् ।<br>
सम्पूर्णा कृतविद्यानां गुहा केसरिणामिव ॥१-६-२१॥<br>
<br>
काम्बोजविषये जातैर्बाह्लीकैश्च हयोत्तमैः ।<br>
वनायुजैर्नदीजैश्च पूर्णा हरिहयोत्तमैः ॥१-६-२२॥<br>
<br>
विन्ध्यपर्वतजैर्मत्तैः पूर्णा हैमवतैरपि ।<br>
मदान्वितैरतिबलैर्मातङ्गैः पर्वतोपमैः ॥१-६-२३॥<br>
<br>
ऐरावतकुलीनैश्च महापद्मकुलैस्तथा ।<br>
अञ्जनादपि निष्क्रान्तैर्वामनादपि च  द्विपैः ॥१-६-२४॥<br>
<br>
भदैर्मन्द्रैर्मृगैश्चैव भद्रमन्द्रमृगैस्तथा ।<br>
भद्रमन्द्रैर्भद्रमृगैर्मृगमन्द्रैश्च सा  पुरी ॥१-६-२५॥<br>
<br>
नित्यमत्तैः सदा पूर्णा नागैरचलसंनिभैः ।<br>
सा योजने द्वे च भूयः सत्यनामा प्रकाशते ।<br>
यस्यां दशरथो राजा वसञ्जगदपालयत् ॥१-६-२६॥<br>
<br>
तां पुरीं स महातेजा राजा दशरथो महान् ।<br>
शशास शमितामित्रो नक्षत्राणीव चन्द्रमाः ॥१-६-२७॥<br>
<br>
तां सत्यनामां  दृढतोरणार्गलाम् <br>
<span class="mw-poem-indented" style="display: inline-block; margin-inline-start: 2em;">गृहैर्विचित्रैरुपशोभितां शिवाम् ।</span><br>
पुरीमयोध्यां नृसहस्रसंकुलां <br>
<span class="mw-poem-indented" style="display: inline-block; margin-inline-start: 2em;">शशास वै शक्रसमो महीपतिः ॥१-६-२८॥</span><br>
<br>
<b>इत्यार्षे श्रीमद्रामायणे वाल्मीकीये आदिकाव्ये बालकाण्डे षष्ठः सर्गः ॥१-५॥</b><br>
