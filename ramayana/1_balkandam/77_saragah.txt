<b>श्रीमद्वाल्मीकियरामायणे बालकाण्डे सप्तसप्ततितमः सर्गः ॥१-७७॥</b><br>
<br>
गते रामे प्रशान्तात्मा रामो दाशरथिर्धनुः।<br>
वरुणायाप्रमेयाय ददौ हस्ते महायशाः॥ १॥<br>
<br>
अभिवाद्य ततो रामो  वसिष्ठप्रमुखानृषीन्।<br>
पितरं विकलं दृष्ट्वा प्रोवाच रघुनन्दनः॥ २॥<br>
<br>
जामदग्न्यो गतो रामः प्रयातु चतुरंगिणी।<br>
अयोध्याभिमुखी सेना त्वया नाथेन पालिता॥ ३॥<br>
<br>
रामस्य वचनं श्रुत्वा राजा दशरथः सुतम्।<br>
बाहुभ्यां सम्परिष्वज्य मूर्ध्न्युपाघ्राय राघवम्॥ ४॥<br>
<br>
गतो राम इति श्रुत्वा हृष्टः प्रमुदितो नृपः।<br>
पुनर्जातं तदा मेने पुत्रमात्मानमेव च॥ ५॥<br>
<br>
चोदयामास तां सेनां जगामाशु ततः पुरीम्।<br>
पताकाध्वजिनीं रम्यां तूर्योद‍्घुष्टनिनादिताम्॥ ६॥<br>
<br>
सिक्तराजपथारम्यां प्रकीर्णकुसुमोत्कराम्।<br>
राजप्रवेशसुमुखैः पौरैर्मङ्गलपाणिभिः॥ ७॥<br>
<br>
सम्पूर्णां प्राविशद् राजा जनौघैः समलंकृताम्।<br>
पौरैः प्रत्युद‍्गतो दूरं द्विजैश्च पुरवासिभिः॥ ८॥<br>
<br>
पुत्रैरनुगतः श्रीमान् श्रीमद्भिश्च महायशाः।<br>
प्रविवेश गृहं राजा हिमवत्सदृशं प्रियम्॥ ९॥<br>
<br>
ननन्द स्वजनै राजा गृहे कामैः सुपूजितः।<br>
कौसल्या च सुमित्रा च कैकेयी च सुमध्यमा॥ १०॥<br>
<br>
वधूप्रतिग्रहे युक्ता याश्चान्या राजयोषितः।<br>
ततः सीतां महाभागामूर्मिलां च यशस्विनीम्॥ ११॥<br>
<br>
कुशध्वजसुते चोभे जगृहुर्नृपयोषितः।<br>
मंगलालापनैर्होमैः शोभिताः क्षौमवाससः॥ १२॥<br>
<br>
देवतायतनान्याशु सर्वास्ताः प्रत्यपूजयन्।<br>
अभिवाद्याभिवाद्यांश्च सर्वा राजसुतास्तदा॥ १३॥<br>
<br>
रेमिरे मुदिताः सर्वा भर्तृभिर्मुदिता रहः।<br>
कृतदाराः कृतास्त्राश्च सधनाः ससुहृज्जनाः॥ १४॥<br>
<br>
शुश्रूषमाणाः पितरं वर्तयन्ति नरर्षभाः।<br>
कस्यचित्त्वथ कालस्य राजा दशरथः सुतम्॥ १५॥<br>
<br>
भरतं कैकयीपुत्रमब्रवीद् रघुनन्दनः।<br>
अयं केकयराजस्य पुत्रो वसति पुत्रक॥ १६॥<br>
<br>
त्वां नेतुमागतो वीरो युधाजिन्मातुलस्तव।<br>
श्रुत्वा दशरथस्यैतद् भरतः  कैकयीसुतः॥ १७॥<br>
<br>
गमनायाभिचक्राम शत्रुघ्नसहितस्तदा।<br>
आपृच्छ्य पितरं शूरो रामं चाक्लिष्टकारिणम्॥ १८॥<br>
<br>
मातॄश्चापि नरश्रेष्ठः शत्रुघ्नसहितो ययौ।<br>
युधाजित् प्राप्य भरतं सशत्रुघ्नं प्रहर्षितः॥ १९॥<br>
<br>
स्वपुरं प्राविशद् वीरः पिता तस्य तुतोष ह।<br>
गते च भरते रामो लक्ष्मणश्च महाबलः॥ २०॥<br>
<br>
पितरं देवसंकाशं पूजयामासतुस्तदा।<br>
पितुराज्ञां पुरस्कृत्य पौरकार्याणि सर्वशः॥ २१॥<br>
<br>
चकार रामः सर्वाणि प्रियाणि च हितानि च।<br>
मातृभ्यो मातृकार्याणि कृत्वा परमयन्त्रितः॥ २२॥<br>
<br>
गुरूणां गुरुकार्याणि काले कालेऽन्ववैक्षत।<br>
एवं दशरथः प्रीतो ब्राह्मणा नैगमास्तथा॥ २३॥<br>
<br>
रामस्य शीलवृत्तेन सर्वे विषयवासिनः।<br>
तेषामतियशा लोके रामः सत्यपराक्रमः॥ २४॥<br>
<br>
स्वयंभूरिव भूतानां बभूव गुणवत्तरः।<br>
रामश्च सीतया सार्धं विजहार बहूनृतून्॥ २५॥<br>
<br>
मनस्वी तद‍्गतमनास्तस्या हृदि समर्पितः।<br>
प्रिया तु सीता रामस्य दाराः पितृकृता इति॥ २६॥<br>
<br>
गुणाद्रूपगुणाच्चापि प्रीतिर्भूयोऽभिवर्धते।<br>
तस्याश्च भर्ता द्विगुणं हृदये परिवर्तते॥ २७॥<br>
<br>
अन्तर्गतमपि व्यक्तमाख्याति हृदयं हृदा।<br>
तस्य भूयो विशेषेण मैथिली जनकात्मजा।<br>
देवताभिः समा रूपे सीता श्रीरिव रूपिणी॥ २८॥<br>
<br>
तया स राजर्षिसुतोऽभिकामया।<br>
समेयिवानुत्तमराजकन्यया।<br>
अतीव रामः शुशुभे मुदान्वितो<br>
विभुः श्रिया विष्णुरिवामरेश्वरः॥ २९॥<br>
<br>
<b>इत्यार्षे श्रीमद्रामायणे वाल्मीकीये आदिकाव्ये बालकाण्डे सप्तसप्ततितमः सर्गः ॥१-७७॥</b><br>
