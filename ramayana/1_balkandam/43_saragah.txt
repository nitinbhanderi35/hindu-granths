<b>श्रीमद्वाल्मीकियरामायणे बालकाण्डे त्रिचत्वारिंशः सर्गः ॥१-४३॥</b><br>
<br>
देवदेवे गते तस्मिन् सोऽङ्गुष्ठाग्रनिपीडिताम् ।<br>
कृत्वा वसुमतीं राम वत्सरं समुपासत ॥१-४३-१॥<br>
<br>
अथ संवत्सरे पूर्णे सर्वलोकनमस्कृतः ।<br>
उमापतिः पशुपती राजानमिदमब्रवीत् ॥१-४३-२॥<br>
<br>
प्रीतस्तेऽहं नरश्रेष्ठ करिष्यामि तव प्रियम् ।<br>
शिरसा धारयिष्यामि शैलराजसुतामहम् ॥१-४३-३॥<br>
<br>
ततो हैमवती ज्येष्ठा सर्वलोकनमस्कृता ।<br>
तदा सातिमहद्रूपं कृत्वा वेगं च दुःसहम्॥१-४३-४॥<br>
<br>
आकाशादपतद् राम शिवे शिवशिरस्युत ।<br>
अचिन्तयच्च सा देवी गङ्गा परमदुर्धरा ॥१-४३-५॥<br>
<br>
विशाम्यहं हि पातालं स्त्रोतसा गृह्य शङ्करम् ।<br>
तस्यावलेपनं ज्ञात्वा क्रुद्धस्तु भगवान् हरः ॥१-४३-६॥<br>
<br>
तिरोभावयितुं बुद्धिं चक्रे त्रिनयनस्तदा ।<br>
सा तस्मिन् पतिता पुण्या पुण्ये रुद्रस्य मूर्धनि॥१-४३-७॥<br>
<br>
हिमवत्प्रतिमे राम जटामण्डलगह्वरे ।<br>
सा कथंचिन्महीं गन्तुं नाशक्नोद् यत्नमास्थिता ॥१-४३-८॥<br>
<br>
नैव सा निर्गमं लेभे जटामण्डलमन्ततः ।<br>
तत्रैवाबभ्रमद् देवी संवत्सरगणान् बहून् ॥१-४३-९॥<br>
<br>
तामपश्यत् पुनस्तत्र तपः परममास्थितः ।<br>
स तेन तोषितश्चासीदत्यन्तं रघुनन्दन ॥१-४३-१०॥<br>
<br>
विससर्ज ततो गङ्गां हरो बिन्दुसरः प्रति ।<br>
तस्यां विसृज्यमानायां सप्त स्रोतांसि जज्ञिरे ॥१-४३-११॥<br>
<br>
ह्लादिनी पावनी चैव नलिनी च तथैव च ।<br>
तिस्रः प्राचीं दिशं जग्मुर्गङ्गाः शिवजलाः शुभाः ॥१-४३-१२॥<br>
<br>
सुचक्षुश्चैव सीता च सिन्धुश्चैव महानदी ।<br>
तिस्रश्चैता दिशं जग्मुः प्रतीचीं तु दिशं शुभाः ॥१-४३-१३॥<br>
<br>
सप्तमी चान्वगात् तासां भगीरथरथं तदा ।<br>
भगीरथोऽपि राजर्षिर्दिव्यं स्यंदनमास्थितः ॥१-४३-१४॥<br>
<br>
प्रायादग्रे महातेजा गङ्गा तं चाप्यनुव्रजत् ।<br>
गगनाच्छङ्करशिरस्ततो धरणिमागता ॥१-४३-१५॥<br>
<br>
असर्पत जलं तत्र तीव्रशब्दपुरस्कृतम् ।<br>
मत्स्यकच्छपसङ्घैश्च शिंशुमारगणैस्तथा ॥१-४३-१६॥<br>
<br>
पतद्भिः पतितैश्चैव व्यरोचत वसुंधरा ।<br>
ततो देवर्षिगन्धर्वा यक्षसिद्धगणास्तथा ॥१-४३-१७॥<br>
<br>
व्यलोकयन्त ते तत्र गगनाद् गां गतां तदा ।<br>
विमानैर्नगराकारैर्हयैर्गजवरैस्तदा ॥१-४३-१८॥<br>
<br>
पारिप्लवगताश्चापि देवतास्तत्र विष्ठिताः ।<br>
तदद्भुतमिमं लोके गङ्गावतरमुत्तमम् ॥१-४३-१९॥<br>
<br>
दिदृक्षवो देवगणाः समीयुरमितौजसः ।<br>
सम्पतद्भिः सुरगणैस्तेषां  चाभरणौजसा ॥१-४३-२०॥<br>
<br>
शतादित्यमिवाभाति गगनं गततोयदम् ।<br>
शिंशुमारोरगगणैर्मीनैरपि च चञ्चलैः ॥१-४३-२१॥<br>
<br>
विद्युद्भिरिव विक्षिप्तैराकाशमभवत् तदा ।<br>
पाण्डुरैः सलिलोत्पीडैः कीर्यमाणैः सहस्रधा ॥१-४३-२२॥<br>
<br>
शारदाभ्रैरिवाकीर्णं गगनं हंससम्प्लवैः ।<br>
क्वचिद् द्रुततरं याति कुटिलं  क्वचिदायतम् ॥१-४३-२३॥<br>
<br>
विनतं क्वचिदुद्भूतं क्वचिद् याति शनैः शनैः ।<br>
सलिलेनैव सलिलं क्वचिदभ्याहतं पुनः ॥१-४३-२४॥<br>
<br>
मुहुरूर्ध्वपथं गत्वा पपात वसुधां पुनः ।<br>
तच्छङ्करशिरोभ्रष्टं भ्रष्टं भूमितले पुनः ॥१-४३-२५॥<br>
<br>
व्यरोचत तदा तोयं निर्मलं गतकल्मषम् ।<br>
तत्रर्षिगणगन्धर्वा वसुधातलवासिनः ॥१-४३-२६॥<br>
<br>
भवाङ्गपतितं तोयं पवित्रमिति पस्पृशुः ।<br>
शापात् प्रपतिता ये च गगनाद् वसुधातलम् ॥१-४३-२७॥<br>
<br>
कृत्वा तत्राभिषेकं ते बभूवुर्गतकल्मषाः ।<br>
धूपपापाः पुनस्तेन तोयेनाथ शुभान्विताः ॥१-४३-२८॥<br>
<br>
पुनराकाशमाविश्य स्वाँल्लोकान् प्रतिपेदिरे ।<br>
मुमुदे मुदितो लोकस्तेन तोयेन भास्वता ॥१-४३-२९॥<br>
<br>
कृताभिषेको गङ्गायां बभूव गतकल्मषः ।<br>
भगीरथो हि राजर्षिर्दिव्यं स्यन्दनमास्थितः ॥१-४३-३०॥<br>
<br>
प्रायादग्रे महाराजास्तं गङ्गा पृष्ठतोऽन्वगात् ।<br>
देवाः सर्षिगणाः सर्वे दैत्यदानवराक्षसाः ॥१-४३-३१॥<br>
<br>
गन्धर्वयक्षप्रवराः सकिन्नरमहोरगाः ।<br>
सर्वाश्चाप्सरसो राम भगीरथरथानुगाः ॥१-४३-३२॥<br>
<br>
गङ्गामन्वगमन् प्रीताः सर्वे जलचराश्च ये ।<br>
यतो भगीरथो राजा ततो गङ्गा यशस्विनी ॥१-४३-३३॥<br>
<br>
जगाम सरितां श्रेष्ठा सर्वपापप्रणाशिनी ।<br>
ततो हि यजमानस्य जह्नोरद्भुतकर्मणः ॥१-४३-३४॥<br>
<br>
गङ्गा सम्प्लावयामास यज्ञवाटं महत्मनः ।<br>
तस्यावलेपनं ज्ञात्वा क्रुद्धो जह्नुश्च राघव ॥१-४३-३५॥<br>
<br>
अपिबत् तु जलं सर्वं गङ्गयाः परमाद्भुतम् ।<br>
ततो देवाः सगन्घर्वा ऋषयश्च सुविस्मिताः ॥१-४३-३६॥<br>
<br>
पूजयन्ति महात्मानं जह्नुं पुरुषसत्तमम् ।<br>
गङ्गां चापि नयन्ति स्म दुहितृत्वे महात्मनः ॥१-४३-३७॥<br>
<br>
ततस्तुष्टो महातेजाः श्रोत्राभ्यामसृजत् प्रभुः ।<br>
तस्माज्जह्नुसुता गङ्गा प्रोच्यते जाह्नवीति च ॥१-४३-३८॥<br>
<br>
जगाम च पुनर्गङ्गा भगीरथरथानुगा ।<br>
सागरं चापि सम्प्रप्ता सा सरित्प्रवरा तदा ॥१-४३-३९॥<br>
<br>
रसातलमुपागच्छत् सिद्ध्यर्थं तस्य कर्मणः ।<br>
भगीरथोऽपि राजार्षिर्गङ्गामादाय यत्नतः ॥१-४३-४०॥<br>
<br>
पितमहान् भस्मकृतानपश्यद् गतचेतनः ।<br>
अथ तद्भस्मनां राशिं गङ्गासलिलमुत्तमम् ।<br>
प्लावयत् पूतपाप्मानः स्वर्गं प्राप्ता रघूत्तम ॥१-४३-४१॥<br>
