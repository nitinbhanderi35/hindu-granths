<b>श्रीमद्वाल्मीकियरामायणे बालकाण्डे षट्षष्ठितमः सर्गः ॥१-६६॥</b><br>
<br>
ततः प्रभाते विमले कृतकर्मा नराधिपः।<br>
विश्वामित्रं महात्मानमाजुहाव सराघवम्॥ १॥<br>
<br>
तमर्चयित्वा धर्मात्मा शास्त्रदृष्टेन कर्मणा।<br>
राघवौ च महात्मानौ तदा वाक्यमुवाच ह॥ २॥<br>
<br>
भगवन् स्वागतं तेऽस्तु किं करोमि तवानघ।<br>
भवानाज्ञापयतु मामाज्ञाप्यो भवता ह्यहम्॥ ३॥<br>
<br>
एवमुक्तः स धर्मात्मा जनकेन महात्मना।<br>
प्रत्युवाच मुनिश्रेष्ठो वाक्यं वाक्यविशारदः॥ ४॥<br>
<br>
पुत्रौ दशरथस्येमौ क्षत्रियौ लोकविश्रुतौ।<br>
द्रष्टुकामौ धनुःश्रेष्ठं यदेतत्त्वयि तिष्ठति॥ ५॥<br>
<br>
एतद् दर्शय भद्रं ते कृतकामौ नृपात्मजौ।<br>
दर्शनादस्य धनुषो यथेष्टं प्रतियास्यतः॥ ६॥<br>
<br>
एवमुक्तस्तु जनकः प्रत्युवाच महामुनिम्।<br>
श्रूयतामस्य धनुषो यदर्थमिह तिष्ठति॥ ७॥<br>
<br>
देवरात इति ख्यातो निमेर्ज्येष्ठो महीपतिः।<br>
न्यासोऽयं तस्य भगवन् हस्ते दत्तो महात्मनः॥ ८॥<br>
<br>
दक्षयज्ञवधे पूर्वं धनुरायम्य वीर्यवान्।<br>
विध्वंस्य त्रिदशान् रोषात् सलीलमिदमब्रवीत्॥ ९॥<br>
<br>
यस्माद् भागार्थिनो भागं नाकल्पयत मे सुराः।<br>
वरांगानि महार्हाणि धनुषा शातयामि वः॥ १०॥<br>
<br>
ततो विमनसः सर्वे देवा वै मुनिपुंगव।<br>
प्रसादयन्त देवेशं तेषां प्रीतोऽभवद् भवः॥ ११॥<br>
<br>
प्रीतियुक्तस्तु सर्वेषां ददौ तेषां महात्मनाम्।<br>
तदेतद् देवदेवस्य धनूरत्नं महात्मनः॥ १२॥<br>
<br>
न्यासभूतं तदा न्यस्तमस्माकं पूर्वजे विभौ।<br>
अथ मे कृषतः क्षेत्रं लांगलादुत्थिता ततः॥ १३॥<br>
<br>
क्षेत्रं शोधयता लब्धा नाम्ना सीतेति विश्रुता।<br>
भूतलादुत्थिता सा तु व्यवर्धत ममात्मजा॥ १४॥<br>
<br>
वीर्यशुल्केति मे कन्या स्थापितेयमयोनिजा।<br>
भूतलादुत्थितां तां तु वर्धमानां ममात्मजाम्॥ १५॥<br>
<br>
वरयामासुरागत्य राजानो मुनिपुंगव।<br>
तेषां वरयतां कन्यां सर्वेषां पृथिवीक्षिताम्॥ १६॥<br>
<br>
वीर्यशुल्केति भगवन् न ददामि सुतामहम्।<br>
ततः सर्वे नृपतयः समेत्य मुनिपुंगव॥ १७॥<br>
<br>
मिथिलामप्युपागम्य वीर्यं जिज्ञासवस्तदा।<br>
तेषां जिज्ञासमानानां शैवं धनुरुपाहृतम्॥ १८॥<br>
<br>
न शेकुर्ग्रहणे तस्य धनुषस्तोलनेऽपि वा।<br>
तेषां वीर्यवतां वीर्यमल्पं ज्ञात्वा महामुने॥ १९॥<br>
<br>
प्रत्याख्याता नृपतयस्तन्निबोध तपोधन।<br>
ततः परमकोपेन राजानो मुनिपुंगव॥  २०॥<br>
<br>
अरुन्धन् मिथिलां सर्वे वीर्यसंदेहमागताः।<br>
आत्मानमवधूतं मे विज्ञाय नृपपुंगवाः॥ २१॥<br>
<br>
रोषेण महताविष्टाः पीडयन् मिथिलां पुरीम्।<br>
ततः संवत्सरे पूर्णे क्षयं यातानि सर्वशः॥ २२॥<br>
<br>
साधनानि मुनिश्रेष्ठ ततोऽहं भृशदुःखितः।<br>
ततो देवगणान् सर्वांस्तपसाहं प्रसादयम्॥ २३॥<br>
<br>
ददुश्च परमप्रीताश्चतुरंगबलं सुराः।<br>
ततो भग्ना नृपतयो हन्यमाना दिशो ययुः॥ २४॥<br>
<br>
अवीर्या वीर्यसंदिग्धाः सामात्याः पापकारिणः।<br>
तदेतन्मुनिशार्दूल धनुः परमभास्वरम्॥ २५॥<br>
<br>
रामलक्ष्मणयोश्चापि दर्शयिष्यामि सुव्रत।<br>
यद्यस्य धनुषो रामः कुर्यादारोपणं मुने।<br>
सुतामयोनिजां सीतां दद्यां दाशरथेरहम्॥ २६॥<br>
<br>
<b>इत्यार्षे श्रीमद्रामायणे वाल्मीकीये आदिकाव्ये बालकाण्डे षट्षष्ठितमः सर्गः ॥१-६६॥</b><br>
