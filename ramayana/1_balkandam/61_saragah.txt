<b>श्रीमद्वाल्मीकियरामायणे बालकाण्डे एकषष्ठितमः सर्गः ॥१-६१॥</b><br>
<br>
विश्वामित्रो महातेजाः प्रस्थितान् वीक्ष्य तानृषीन्।<br>
अब्रवीन्नरशार्दूल सर्वांस्तान् वनवासिनः॥ १॥<br>
<br>
महाविघ्नः प्रवृत्तोऽयं दक्षिणामास्थितो दिशम्।<br>
दिशमन्यां प्रपत्स्यामस्तत्र तप्स्यामहे तपः॥ २॥<br>
<br>
पश्चिमायां विशालायां पुष्करेषु महात्मनः।<br>
सुखं तपश्चरिष्यामः सुखं तद्धि तपोवनम्॥ ३॥<br>
<br>
एवमुक्त्वा महातेजाः पुष्करेषु महामुनिः।<br>
तप उग्रं दुराधर्षं तेपे मूलफलाशनः॥ ४॥<br>
<br>
एतस्मिन्नेव काले तु अयोध्याधिपतिर्महान्।<br>
अम्बरीष इति ख्यातो यष्टुं समुपचक्रमे॥ ५॥<br>
<br>
तस्य वै यजमानस्य पशुमिन्द्रो जहार ह।<br>
प्रणष्टे तु पशौ विप्रो राजानमिदमब्रवीत्॥ ६॥<br>
<br>
पशुरभ्याहृतो राजन् प्रणष्टस्तव दुर्नयात्।<br>
अरक्षितारं राजानं घ्नन्ति दोषा नरेश्वर॥ ७॥<br>
<br>
प्रायश्चित्तं महद्ध्येतन्नरं वा पुरुषर्षभ।<br>
आनयस्व पशुं शीघ्रं यावत् कर्म प्रवर्तते॥ ८॥<br>
<br>
उपाध्यायवचः श्रुत्वा स राजा पुरुषर्षभः।<br>
अन्वियेष महाबुद्धिः पशुं गोभिः सहस्रशः॥ ९॥<br>
<br>
देशाञ्जनपदांस्तांस्तान् नगराणि वनानि च।<br>
आश्रमाणि च पुण्यानि मार्गमाणो महीपतिः॥ १०॥<br>
<br>
स पुत्रसहितं तात सभार्यं रघुनन्दन।<br>
भृगुतुंगे समासीनमृचीकं संददर्श ह॥ ११॥<br>
<br>
तमुवाच महातेजाः प्रणम्याभिप्रसाद्य च।<br>
महर्षिं तपसा दीप्तं राजर्षिरमितप्रभः॥ १२॥<br>
<br>
पृष्ट्वा सर्वत्र कुशलमृचीकं तमिदं वचः।<br>
गवां शतसहस्रेण विक्रीणीषे सुतं यदि॥ १३॥<br>
<br>
पशोरर्थे महाभाग कृतकृत्योऽस्मि भार्गव।<br>
सर्वे परिगता देशा यज्ञियं न लभे पशुम्॥ १४॥<br>
<br>
दातुमर्हसि मूल्येन सुतमेकमितो मम।<br>
एवमुक्तो महातेजा ऋचीकस्त्वब्रवीद् वचः॥ १५॥<br>
<br>
नाहं ज्येष्ठं नरश्रेष्ठ विक्रीणीयां कथंचन।<br>
ऋचीकस्य वचः श्रुत्वा तेषां माता महात्मनाम्॥ १६॥<br>
<br>
उवाच नरशार्दूलमम्बरीषमिदं वचः।<br>
अविक्रेयं सुतं ज्येष्ठं भगवानाह भार्गवः॥ १७॥<br>
<br>
ममापि दयितं विद्धि कनिष्ठं शुनकं प्रभो।<br>
तस्मात् कनीयसं पुत्रं न दास्ये तव पार्थिव॥ १८॥<br>
<br>
प्रायेण हि नरश्रेष्ठ ज्येष्ठाः पितृषु वल्लभाः।<br>
मातॄणां च कनीयांसस्तस्माद् रक्ष्ये कनीयसम्॥ १९॥<br>
<br>
उक्तवाक्ये मुनौ तस्मिन् मुनिपत्न्यां तथैव च।<br>
शुनःशेपः स्वयं राम मध्यमो वाक्यमब्रवीत्॥ २०॥<br>
<br>
पिता ज्येष्ठमविक्रेयं माता चाह कनीयसम्।<br>
विक्रेयं मध्यमं मन्ये राजपुत्र नयस्व माम्॥ २१॥<br>
<br>
अथ राजा महाबाहो वाक्यान्ते ब्रह्मवादिनः।<br>
हिरण्यस्य सुवर्णस्य कोटिभी रत्नराशिभिः॥ २२॥<br>
<br>
गवां शतसहस्रेण शुनःशेपं नरेश्वरः।<br>
गृहीत्वा परमप्रीतो जगाम रघुनन्दन॥ २३॥<br>
<br>
अम्बरीषस्तु राजर्षी रथमारोप्य सत्वरः।<br>
शुनःशेपं महातेजा जगामाशु महायशाः॥ २४॥<br>
<br>
<b>इत्यार्षे श्रीमद्रामायणे वाल्मीकीये आदिकाव्ये बालकाण्डे एकषष्ठितमः सर्गः ॥१-६१॥</b><br>
