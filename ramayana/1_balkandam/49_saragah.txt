<b>श्रीमद्वाल्मीकियरामायणे बालकाण्डे एकोनपञ्चाशः सर्गः ॥१-४९॥</b><br>
<br>
अफलस्तु ततः शक्रो देवानग्निपुरोगमान्।<br>
अब्रवीत् त्रस्तनयनः सिद्धगन्धर्वचारणान्॥ १॥<br>
<br>
कुर्वता तपसो विघ्नं गौतमस्य महात्मनः।<br>
क्रोधमुत्पाद्य हि मया सुरकार्यमिदं कृतम्॥ २॥<br>
<br>
अफलोऽस्मि कृतस्तेन क्रोधात् सा च निराकृता।<br>
शापमोक्षेण महता तपोऽस्यापहृतं मया॥ ३॥<br>
<br>
तन्मां सुरवराः सर्वे सर्षिसङ्घाः सचारणाः।<br>
सुरकार्यकरं यूयं सफलं कर्तुमर्हथ॥ ४॥<br>
<br>
शतक्रतोर्वचः श्रुत्वा देवाः साग्निपुरोगमाः।<br>
पितृदेवानुपेत्याहुः सर्वे सह मरुद्‍गणैः॥ ५॥<br>
<br>
अयं मेषः सवृषणः शक्रो ह्यवृषणः कृतः।<br>
मेषस्य वृषणौ गृह्य शक्रायाशु प्रयच्छत॥ ६॥<br>
<br>
अफलस्तु कृतो मेषः परां तुष्टिं प्रदास्यति।<br>
भवतां हर्षणार्थं च ये च दास्यन्ति मानवाः।<br>
अक्षयं हि फलं तेषां यूयं दास्यथ पुष्कलम्॥ ७॥<br>
<br>
अग्नेस्तु वचनं श्रुत्वा पितृदेवाः समागताः।<br>
उत्पाट्य मेषवृषणौ सहस्राक्षे न्यवेशयन्॥ ८॥<br>
<br>
तदाप्रभृति काकुत्स्थ पितृदेवाः समागताः।<br>
अफलान् भुञ्जते मेषान् फलैस्तेषामयोजयन्॥ ९॥<br>
<br>
इन्द्रस्तु मेषवृषणस्तदाप्रभृति राघव।<br>
गौतमस्य प्रभावेण तपसा च महात्मनः॥ १०॥<br>
<br>
तदागच्छ महातेज आश्रमं पुण्यकर्मणः।<br>
तारयैनां महाभागामहल्यां देवरूपिणीम्॥ ११॥<br>
<br>
विश्वामित्रवचः श्रुत्वा राघवः सहलक्ष्मणः।<br>
विश्वामित्रं पुरस्कृत्य आश्रमं प्रविवेश ह॥ १२॥<br>
<br>
ददर्श च महाभागां तपसा द्योतितप्रभाम्।<br>
लोकैरपि समागम्य दुर्निरीक्ष्यां सुरासुरैः॥ १३॥<br>
<br>
प्रयत्नान्निर्मितां धात्रा दिव्यां मायामयीमिव।<br>
धूमेनाभिपरीतांगीं दीप्तामग्निशिखामिव॥ १४॥<br>
<br>
सतुषारावृतां साभ्रां पूर्णचन्द्रप्रभामिव।<br>
मध्येऽम्भसो दुराधर्षां दीप्तां सूर्यप्रभामिव॥ १५॥<br>
<br>
सा हि गौतमवाक्येन दुर्निरीक्ष्या बभूव ह।<br>
त्रयाणामपि लोकानां यावद् रामस्य दर्शनम्।<br>
शापस्यान्तमुपागम्य तेषां दर्शनमागता॥ १६॥<br>
<br>
राघवौ तु तदा तस्याः पादौ जगृहतुर्मुदा।<br>
स्मरन्ती गौतमवचः प्रतिजग्राह सा हि तौ॥ १७॥<br>
<br>
पाद्यमर्घ्यं तथाऽऽतिथ्यं चकार सुसमाहिता।<br>
प्रतिजग्राह काकुत्स्थो विधिदृष्टेन कर्मणा॥ १८॥<br>
<br>
पुष्पवृष्टिर्महत्यासीद् देवदुन्दुभिनिःस्वनैः।<br>
गन्धर्वाप्सरसां चैव महानासीत् समुत्सवः॥ १९॥<br>
<br>
साधु साध्विति देवास्तामहल्यां समपूजयन्।<br>
तपोबलविशुद्धाङ्गीं गौतमस्य वशानुगाम्॥ २०॥<br>
<br>
गौतमोऽपि महातेजा अहल्यासहितः सुखी।<br>
रामं सम्पूज्य विधिवत् तपस्तेपे महातपाः॥ २१॥<br>
<br>
रामोऽपि परमां पूजां गौतमस्य महामुनेः।<br>
सकाशाद् विधिवत् प्राप्य जगाम मिथिलां ततः॥ २२॥<br>
