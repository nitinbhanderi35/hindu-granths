प्रतिगृह्य  ततोऽस्त्राणि प्रहृष्टवदनः शुचिः ।<br>
गच्छन्नेव च काकुत्स्थो विश्वामित्रमथाब्रवीत् ॥१-२८-१॥<br>
<br>
गृहीतास्त्रोऽस्मि भगवन् दुराधर्षः सुरैरपि ।<br>
अस्त्राणां त्वहमिच्छामि संहारान् मुनिपुङ्गव ॥१-२८-२॥<br>
<br>
एवं ब्रुवति काकुत्स्थे विश्वामित्रो महातपाः ।<br>
संहारान् व्याजहाराथ धृतिमान् सुव्रतः शुचिः ॥१-२८-३॥<br>
<br>
सत्यवन्तं सत्यकीर्तिं धृष्टं रभसमेव च ।<br>
प्रतिहारतरं नाम पराङ्मुखमवाङ्मुखम् ॥१-२८-४॥<br>
<br>
लक्ष्यालक्ष्याविमौ चैव दृढनाभसुनाभकौ ।<br>
दशाक्षशतवक्त्रौ च दशशीर्षशतोदरौ ॥१-२८-५॥<br>
<br>
पद्मनाभमहानाभौ दुन्दुनाभसुनाभकौ ।<br>
ज्योतिषं शकुनं चैव नैरास्यविमलावुभौ ॥१-२८-६॥<br>
<br>
यौगन्धरविनिद्रौ च दैत्यप्रमथनौ तथा ।<br>
शुचिबाहुर्महाबाहुर्निष्कलिर्विरुचस्तथा ।<br>
सार्चिर्माली धृतिमाली वृत्तिमान् रुचिरस्तथा ॥१-२८-७॥<br>
<br>
पित्र्यः सौमनसश्चैव विधूतमकरावुभौ ।<br>
परवीरं रतिं चैव धनधान्यौ च राघव ॥१-२८-८॥<br>
<br>
कामरूपं कामरुचिं मोहमावरणं तथा ।<br>
जृम्भकं सर्वनाभं च पन्थनवरुणौ तथा ॥१-२८-९॥<br>
<br>
कृशाश्वतनयान् राम भास्वरान् कामरूपिणः ।<br>
प्रतीच्छ मम भद्रं ते पात्रभूतोऽसि राघव ॥१-२८-१०॥<br>
<br>
बाढमित्येव काकुत्स्थः प्रहृष्टेनान्तरात्मना ।<br>
दिव्यभास्वरदेहाश्च मूर्तिमन्तः सुखप्रदाः ॥१-२८-११॥<br>
<br>
केचिदङ्गारसदृशाः केचिद् धूमोपमास्तथा ।<br>
चन्द्रार्कसदृशाः केचित् प्रह्वाञ्जलिपुटास्तथा ॥१-२८-१२॥<br>
<br>
रामं प्राञ्जलयो भूत्वाब्रुवन् मधुरभाषिणः ।<br>
इमे स्म नरशार्दूल शाधि किं करवाम ते ॥१-२८-१३॥<br>
<br>
गम्यतामिति तानाह यथेष्टं रघुनन्दनः ।<br>
मानसाः कार्यकालेषु साहाय्यं मे करिष्यथ ॥१-२८-१४॥<br>
<br>
अथ ते राममामन्त्र्य कृत्वा चापि प्रदक्षिणम् ।<br>
एवमस्त्विति काकुत्स्थमुक्त्वा जग्मुर्यथागतम् ॥१-२८-१५॥<br>
<br>
स च तान् राघवो ज्ञात्वा विश्वामित्रं महामुनिम् ।<br>
गच्छन्नेवाथ मधुरं श्लक्ष्णं वचनमब्रवीत् ॥१-२८-१६॥<br>
<br>
किमेतन्मेघसंकाशं पर्वतस्याविदूरतः ।<br>
वृक्षखण्डमितो भाति परं कौतूहलं हि मे ॥१-२८-१७॥<br>
<br>
दर्शनीयं मृगाकीर्णं मनोहरमतीव च ।<br>
नानाप्रकारैः शकुनैर्वल्गुभाषैरलङ्कृतम् ॥१-२८-१८॥<br>
<br>
निःसृताःस्मो मुनिश्रेष्ठ कान्ताराद् रोमहर्षणात् ।<br>
अनया त्ववगच्छामि देशस्य सुखवत्तया ॥१-२८-१९॥<br>
<br>
सर्वं मे शंस भगवन् कस्याश्रमपदं त्विदम् ।<br>
संप्राप्ता यत्र ते पापा ब्रह्मघ्ना दुष्टचारिणः ॥१-२८-२०॥<br>
<br>
तव यज्ञस्य विघ्नाय दुरात्मानो महामुने ।<br>
भगवंस्तस्य को देशः सा यत्र तव याज्ञिकी ॥१-२८-२१॥<br>
<br>
रक्षितव्या क्रिया ब्रह्मन् मया वध्याश्च राक्षसाः ।<br>
एतत् सर्वं मुनिश्रेष्ठ श्रोतुमिच्छाम्यहं प्रभो ॥१-२८-२१॥<br>
