<b>श्रीमद्वाल्मीकियरामायणे बालकाण्डे एकचत्वारिंशः सर्गः ॥१-४१॥</b><br>
<br>
पुत्रांश्चिरगताञ्ज्ञात्वा सगरो रघुनन्दन ।<br>
नप्तारमब्रवीद् राजा दीप्यमानं स्वतेजसा ॥१-४१-१॥<br>
<br>
शूरश्च कृतविद्यश्च पूर्वैस्तुल्योऽसि तेजसा ।<br>
पितॄणां गतिमन्विच्छ येन चाश्वोऽपवाहितः ॥१-४१-२॥<br>
<br>
अन्तर्भौमानि सत्त्वानि वीर्यवन्ति महान्ति च ।<br>
तेषां तु प्रतिघातार्थं सासिं गृह्णीष्व कार्मुकम् ॥१-४१-३॥<br>
<br>
अभिवाद्याभिवाद्यांस्त्वं हत्वा विघ्नकरानपि ।<br>
सिद्धार्थः संनिवर्तस्व मम यज्ञस्य पारगः ॥१-४१-४॥<br>
<br>
एवमुक्तोंऽशुमान् सम्यक् सगरेण महात्मना ।<br>
धनुरादाय खड्गं च जगाम लघुविक्रमः ॥१-४१-५॥<br>
<br>
स खातं पितृभिर्मार्गमन्तर्भौमं महात्मभिः ।<br>
प्रापद्यत नरश्रेष्ठ तेन राज्ञाभिचोदितः ॥१-४१-६॥<br>
<br>
देवदानवरक्षोभिः पिशाचपतगोरगैः ।<br>
पूज्यमानं महातेजा दिशागजमपश्यत ॥१-४१-७॥<br>
<br>
स तं प्रदक्षिणं कृत्वा पृष्ट्वा चैव निरामयम् ।<br>
पितॄन् स परिपप्रच्छ वाजिहर्तारमेव च ॥१-४१-८॥<br>
<br>
दिशागजस्तु तच्छ्रुत्वा प्रत्युवाच महामतिः ।<br>
आसमञ्ज कृतार्थस्त्वं सहाश्वः शीघ्रमेष्यसि ॥१-४१-९॥<br>
<br>
तस्य तद्वचनं श्रुत्वा सर्वानेव दिशागजान् ।<br>
यथाक्रमं यथान्यायं प्रष्टुं समुपचक्रमे ॥१-४१-१०॥<br>
<br>
तैश्च सर्वैर्दिशापालैर्वाक्यज्ञैर्वाक्यकोविदैः ।<br>
पूजितः सहयश्चैवागन्तासीत्यभिचोदितः ॥१-४१-११॥<br>
<br>
तेषां तद्वचनं श्रुत्वा जगाम लघुविक्रमः ।<br>
भस्मराशीकृता यत्र पितरस्तस्य सागराः ॥१-४१-१२॥<br>
<br>
स दुःखवशमापन्नस्त्वसमञ्जसुतस्तदा ।<br>
चुक्रोश परमार्तस्तु वधात् तेषां सुदुःखितः ॥१-४१-१३॥<br>
<br>
यज्ञियं च हयं तत्र चरन्तमविदूरतः ।<br>
ददर्श पुरुषव्याघ्रो दुःखशोकसमन्वितः ॥१-४१-१४॥<br>
<br>
स तेषां राजपुत्राणां कर्तुकामो जलक्रियाम् ।<br>
स जलार्थी महातेजा न चापश्यज्जलाशयम् ॥१-४१-१५॥<br>
<br>
विसार्य निपुणां दृष्टिं ततोऽपश्यत् खगाधिपम् ।<br>
पितॄणां मातुलं राम सुपर्णमनिलोपमम् ॥१-४१-१६॥<br>
<br>
स चैनमब्रवीद् वाक्यं वैनतेयो महाबलः ।<br>
मा शुचः पुरुषव्याघ्र वधोऽयं लोकसम्मतः ॥१-४१-१७॥<br>
<br>
कपिलेनाप्रमेयेण दग्धा हीमे महाबलाः ।<br>
सलिलं नार्हसि प्राज्ञ दातुमेषां हि लौकिकम् ॥१-४१-१८॥<br>
<br>
गङ्गा हिमवतो ज्येष्ठा दुहिता पुरुषर्षभ ।<br>
तस्यां कुरु महाबाहो पितॄणां तु जल क्रियाम् ॥१-४१-१९ ॥<br>
<br>
भस्मराशीकृतानेतान् प्लावयेल्लोकपावनी ।<br>
तया क्लिन्नमिदं भस्म गङ्गया लोककान्तया ।<br>
षष्टिं पुत्रसहस्राणि स्वर्गलोकं गमिष्यति ॥१-४१-२०॥<br>
<br>
निर्गच्छाश्वं महाभाग संगृह्य पुरुषर्षभ।<br>
यज्ञं पैतामहं वीर निर्वर्तयितुमर्हसि॥१-४१-२१ ॥<br>
<br>
सुपर्णवचनं श्रुत्वा सोंऽशुमानतिवीर्यवान् ।<br>
त्वरितं हयमादाय पुनरायान्महातपाः ॥१-४१-२२ ॥<br>
<br>
ततो राजानमासाद्य दीक्षितं रघुनन्दन ।<br>
न्यवेदयद् यथावृत्तं सुपर्णवचनं तथा ॥१-४१-२३॥<br>
<br>
तच्छ्रुत्वा घोरसंकाशं वाक्यमंशुमतो नृपः ।<br>
यज्ञं निर्वर्तयामास यथाकल्पं यथाविधि ॥१-४१-२४॥<br>
<br>
स्वपुरं त्वगमच्छ्रीमानिष्टयज्ञो महीपतिः ।<br>
गङ्गायाश्चागमे राजा निश्चयं नाध्यगच्छत ॥१-४१-२५॥<br>
<br>
अगत्वा निश्चयं राजा कालेन महता महान् ।<br>
त्रिंशद्वर्षसहस्राणि राज्यं कृत्वा दिवं गतः ॥१-४१-२६॥<br>
