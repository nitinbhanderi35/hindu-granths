<b>श्रीमद्वाल्मीकियरामायणे बालकाण्डे षट्सप्ततितमः सर्गः ॥१-७६॥</b><br>
<br>
श्रुत्वा तु जामदग्न्यस्य वाक्यं दाशरथिस्तदा।<br>
गौरवाद्यन्त्रितकथः पितू राममथाब्रवीत्॥ १॥<br>
<br>
कृतवानसि यत् कर्म श्रुतवानस्मि भार्गव।<br>
अनुरुध्यामहे ब्रह्मन् पितुरानृण्यमास्थितः॥ २॥<br>
<br>
वीर्यहीनमिवाशक्तं क्षत्रधर्मेण भार्गव।<br>
अवजानासि मे तेजः पश्य मेऽद्य पराक्रमम्॥ ३॥<br>
<br>
इत्युक्त्वा राघवः क्रुद्धो भार्गवस्य वरायुधम्।<br>
शरं च प्रतिजग्राह हस्ताल्लघुपराक्रमः॥ ४॥<br>
<br>
आरोप्य स धनू रामः शरं सज्यं चकार ह।<br>
जामदग्न्यं ततो रामं रामः क्रुद्धोऽब्रवीदिदम्॥ ५॥<br>
<br>
ब्राह्मणोऽसीति पूज्यो मे विश्वामित्रकृतेन च।<br>
तस्माच्छक्तो न ते राम मोक्तुं प्राणहरं शरम्॥ ६॥<br>
<br>
इमां वा त्वद‍्गतिं राम तपोबलसमर्जितान्।<br>
लोकानप्रतिमान् वापि हनिष्यामीति मे मतिः॥ ७॥<br>
न ह्ययं वैष्णवो दिव्यः शरः परपुरंजयः।<br>
मोघः पतति वीर्येण बलदर्पविनाशनः॥ ८॥<br>
<br>
वरायुधधरं रामं द्रष्टुं सर्षिगणाः सुराः।<br>
पितामहं पुरस्कृत्य समेतास्तत्र सर्वशः॥ ९॥<br>
<br>
गन्धर्वाप्सरसश्चैव सिद्धचारणकिन्नराः।<br>
यक्षराक्षसनागाश्च तद् द्रष्टुं महदद्भुतम्॥ १०॥<br>
<br>
जडीकृते तदा लोके रामे वरधनुर्धरे।<br>
निर्वीर्यो जामदग्न्योऽसौ रामो राममुदैक्षत॥ ११॥<br>
<br>
तेजोभिर्गतवीर्यत्वाज्जामदग्न्यो जडीकृतः।<br>
रामं कमलपत्राक्षं मन्दं मन्दमुवाच ह॥ १२॥<br>
<br>
काश्यपाय मया दत्ता यदा पूर्वं वसुंधरा।<br>
विषये मे न वस्तव्यमिति मां काश्यपोऽब्रवीत्॥ १३॥<br>
<br>
सोऽहं गुरुवचः कुर्वन् पृथिव्यां न वसे निशाम्।<br>
तदाप्रभृति काकुत्स्थ कृता मे काश्यपस्य ह॥ १४॥<br>
<br>
तामिमां मद‍्गतिं वीर हन्तुं नार्हसि राघव।<br>
मनोजवं गमिष्यामि महेन्द्रं पर्वतोत्तमम्॥ १५॥<br>
<br>
लोकास्त्वप्रतिमा राम निर्जितास्तपसा मया।<br>
जहि ताञ्छरमुख्येन मा भूत् कालस्य पर्ययः॥ १६॥<br>
<br>
अक्षय्यं मधुहन्तारं जानामि त्वां सुरेश्वरम्।<br>
धनुषोऽस्य परामर्शात् स्वस्ति तेऽस्तु परंतप॥ १७॥<br>
<br>
एते सुरगणाः सर्वे निरीक्षन्ते समागताः।<br>
त्वामप्रतिमकर्माणमप्रतिद्वन्द्वमाहवे॥  १८॥<br>
<br>
न चेयं मम काकुत्स्थ व्रीडा भवितुमर्हति।<br>
त्वया त्रैलोक्यनाथेन यदहं विमुखीकृतः॥ १९॥<br>
<br>
शरमप्रतिमं राम मोक्तुमर्हसि सुव्रत।<br>
शरमोक्षे गमिष्यामि महेन्द्रं पर्वतोत्तमम्॥ २०॥<br>
<br>
तथा ब्रुवति रामे तु जामदग्न्ये प्रतापवान्।<br>
रामो दाशरथिः श्रीमांश्चिक्षेप शरमुत्तमम्॥ २१॥<br>
<br>
स हतान् दृश्य रामेण स्वाँल्लोकांस्तपसार्जितान्।<br>
जामदग्न्यो जगामाशु महेन्द्रं पर्वतोत्तमम्॥ २२॥<br>
<br>
ततो वितिमिराः सर्वा दिशश्चोपदिशस्तथा।<br>
सुराः सर्षिगणा रामं प्रशशंसुरुदायुधम्॥ २३॥<br>
<br>
रामं दाशरथिं रामो जामदग्न्यः प्रपूजितः।<br>
ततः प्रदक्षिणीकृत्य जगामात्मगतिं प्रभुः॥ २४॥<br>
<br>
<b>इत्यार्षे श्रीमद्रामायणे वाल्मीकीये आदिकाव्ये बालकाण्डे षट्सप्ततितमः सर्गः ॥१-७६॥</b><br>
