<b>श्रीमद्वाल्मीकियरामायणे बालकाण्डे द्वादशः सर्गः ॥१-१२॥</b><br>
<br>
ततः काले  बहुतिथे  कस्मिंश्चित् सुमनोहरे ।<br>
वसन्ते समनुप्राप्ते राज्ञो यष्टुं मनोऽभवत् ॥१-१२-१॥<br>
<br>
ततः प्रणम्य शिरसा तं विप्रं देववर्णिनम् ।<br>
यज्ञाय वरयामास संतानार्थं कुलस्य च ॥१-१२-२॥<br>
<br>
तथेति च स राजानमुवाच वसुधाधिपम् ।<br>
सम्भाराः सम्भ्रियन्तां ते तुरगश्च विमुच्यताम् ॥१-१२-३॥<br>
<br>
सरय्वाश्चोत्तरे तीरे यज्ञभूमिर्विधीयताम् ।<br>
ततोऽब्रवीनृपो वाक्यं ब्राह्मणान् वेदपारगान् ॥१-१२-४॥<br>
<br>
सुमन्त्रावाहय क्षिप्रमृत्विजो  ब्रह्मवादिनः ।<br>
सुयज्ञं वामदेवं च जाबालिमथ काश्यपम् ॥१-१२-५॥<br>
<br>
पुरोहितं वसिष्ठं च ये चान्ये द्विजसत्तमाः ।<br>
ततः सुमन्त्रस्त्वरितं गत्वा त्वरितविक्रमः ॥१-१२-६॥<br>
<br>
समानयत् स तान् सर्वान् समस्तान् वेदपारगान् ।<br>
तान् पूजयित्वा धर्मात्मा राजा दशरथस्तदा ॥१-१२-७॥<br>
<br>
धर्मार्थसहितं युक्तं श्लक्ष्णं वचनमब्रवीत् ।<br>
मम तातप्यमानस्य पुत्रार्थं नास्ति वै सुखम् ॥१-१२-८॥<br>
<br>
पुत्रार्थं हयमेधेन यक्ष्यामीति मतिर्मम ।<br>
तदहं यष्टुमिच्छामि हयमेधेन कर्मणा ॥१-१२-९॥<br>
<br>
ऋषिपुत्रप्रभावेण कामान् प्राप्स्यामि  चाप्यहम् ।<br>
ततः साध्विति तद्वाक्यं ब्राह्मणाः  प्रत्यपूजयन् ॥१-१२-१०॥<br>
<br>
वसिष्ठप्रमुखाः सर्वे पार्थिवस्य  मुखाच्च्युतम् ।<br>
ऋष्यशृङ्गपुरोगाश्च प्रत्यूचुर्नृपतिं तदा ॥१-१२-११॥<br>
<br>
सम्भाराः सम्भ्रियन्तां ते तुरगश्च विमुच्यताम् ।<br>
सरय्वाश्चोत्तरे तीरे यज्ञभूमिर्विधीयताम् ॥१-१२-१२॥<br>
<br>
सर्वथा प्राप्यसे  पुत्रांश्चतुरोऽमितविक्रमान् ।<br>
यस्य ते धार्मिकी बुद्धिरियं पुत्रार्थमागता ॥१-१२-१३॥<br>
<br>
ततः प्रीतोऽभवद् राजा श्रुत्वा तु द्विजभाषितम् ।<br>
अमात्यानब्रवीद् राजा हर्षेणेदं शुभाक्षरम् ॥१-१२-१४॥<br>
<br>
गुरूणां वचनाच्छीघ्रं सम्भाराः सम्भ्रियन्तु मे ।<br>
समर्थाधिष्ठितश्चाश्वः सोपाध्यायो विमुच्यताम् ॥१-१२-१५॥<br>
<br>
सरय्वाश्चोत्तरे तीरे यज्ञभूमिर्विधीयताम् ।<br>
शान्तयश्चाभिवर्धन्तां यथाकल्पं यथाविधि ॥१-१२-१६॥<br>
<br>
शक्यः कर्तुमयं यज्ञः सर्वेणापि महीक्षिता ।<br>
नापराधो भवेत् कष्टो यद्यस्मिन् क्रतुसत्तमे ॥१-१२-१७॥<br>
<br>
छिद्रं हि मृगयन्त्येते विद्वांसो  ब्रह्मराक्षसाः ।<br>
विधिहीनस्य यज्ञस्य सद्यः कर्ता विनश्यति ॥१-१२-१८॥<br>
<br>
तद् यथा विधिपूर्वं मे क्रतुरेष समाप्यते ।<br>
तथा विधानं क्रियतां समर्थाः करणेष्विह ॥१-१२-१९॥<br>
<br>
तथेति च ततः सर्वे मन्त्रिणः प्रत्यपूजयन् ।<br>
पार्थिवेन्द्रस्य तद् वाक्यं यथाज्ञप्तमकुर्वत ॥१-१२-२०॥<br>
<br>
ततो द्विजास्ते धर्मज्ञमस्तुवन् पार्थिवर्षभम् ।<br>
अनुज्ञातास्ततः सर्वे पुनर्जग्मुर्यथागतम् ॥१-१२-२१॥<br>
<br>
गतेषु तेषु विप्रेषु मन्त्रिणस्तान् नराधिपः ।<br>
विसर्जयित्वा स्वं वेश्म प्रविवेश महामतिः ॥१-१२-२२॥<br>
<br>
<b>इत्यार्षे श्रीमद्रामायणे वाल्मीकीये आदिकाव्ये बालकाण्डे द्वादशः सर्गः ॥१-१२॥</b>
