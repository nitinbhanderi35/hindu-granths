<b>श्रीमद्वाल्मीकियरामायणे बालकाण्डे नवमः सर्गः ॥१-९॥</b><br>
<br>
एतच्छ्रुत्वा रहः  सूतो राजानमिदमब्रवीत् ।<br>
श्रूयतां तत् पुरावृत्तं पुराणे च मया श्रुतम् ॥१-९-१॥<br>
<br>
ऋत्विग्भिरुपदिष्टोऽयं पुरावृत्तो मया  श्रुतः ।<br>
सनत्कुमारो भगवान् पूर्वं कथितवान् कथाम् ॥१-९-२॥<br>
<br>
ऋषीणां संनिधौ राजंस्तव पुत्रागमं प्रति ।<br>
काश्यपस्य च पुत्रोऽस्ति विभाण्डक इति श्रुतः ॥१-९-३॥<br>
<br>
ऋश्यशृङ्ग इति ख्यातस्तस्य पुत्रो भविष्यति ।<br>
स वने नित्यसंवृद्धो मुनिर्वनचरः सदा ॥१-९-४॥<br>
<br>
नान्यं जानाति विप्रेन्द्रो नित्यं  पित्रनुवर्तनात् ।<br>
द्वैविध्यं ब्रह्मचर्यस्य भविष्यति  महात्मनः ॥१-९-५॥<br>
<br>
लोकेषु प्रथितं राजन् विप्रैश्च कथितं सदा ।<br>
तस्यैवं वर्तमानस्य कालः समभिवर्तत ॥१-९-६॥<br>
<br>
अग्निं शुश्रूषमाणस्य पितरं च यशस्विनम् ।<br>
एतस्मिन्नेव काले तु रोमपादः प्रतापवान् ॥१-९-७॥<br>
<br>
अङ्गेषु प्रथितो राजा भविष्यति महाबलः ।<br>
तस्य व्यतिक्रमाद् राज्ञो भविष्यति  सुदारुणा ॥१-९-८॥<br>
<br>
अनावृष्टिः सुघोरा वै सर्वलोकभयावहा ।<br>
अनावृष्ट्यां तु वृत्तायां राजा  दुःखसमन्वितः ॥१-९-९॥<br>
<br>
ब्राह्मणाञ्छ्रुतसंवृद्धान् समानीय  प्रवक्ष्यति व ।<br>
भवन्तः श्रुतकर्माणो लोकचारित्रवेदिनः ॥१-९-१०॥<br>
<br>
समादिशन्तु नियमं प्रायश्चित्तं यथा भवेत् ।<br>
इत्युक्तास्ते ततो राज्ञा सर्वे ब्राह्मणसत्तमाः ॥१-९-११॥<br>
<br>
वक्ष्यन्ति ते महीपालं ब्राह्मणा  वेदपारगाः ।<br>
विभाण्डकसुतं राजन् सर्वोपायैरिहानय ॥१-९-१२॥<br>
<br>
आनाय्य तु महीपाल ऋष्यशृङ्गं सुसत्कृतम् ।<br>
विभाण्डकसुतं राजन् ब्राह्मणं वेदपारगम् ।<br>
प्रयच्छ कन्यां शान्तां वै विधिना  सुसमाहितः ॥१-९-१३॥<br>
<br>
तेषां तु वचनं श्रुत्वा राजा चिन्तां  प्रपत्स्यते ।<br>
केनोपायेन वै शक्यमिहानेतुं स वीर्यवान् ॥१-९-१४॥<br>
<br>
ततो राजा विनिश्चित्य सह  मन्त्रिभिरात्मवान् ।<br>
पुरोहितममात्यांश्च प्रेषयिष्यति  सत्कृतान् ॥१-९-१५॥<br>
<br>
ते तु राज्ञो वचः श्रुत्वा व्यथिता  विनताननाः ।<br>
न गच्छेम ऋषेर्भीता अनुनेष्यन्ति तं नृपम् ॥१-९-१६॥<br>
<br>
वक्ष्यन्ति चिन्तयित्वा ते तस्योपायांश्च  तान्क्षमान् ।<br>
आनेष्यामो वयं विप्रं न च दोषो भविष्यति ॥१-९-१७॥<br>
<br>
एवमङ्गाधिपेनैव गणिकाभिर्ऋषेः सुतः ।<br>
आनीतोऽवर्षयद् देवः शान्ता चास्मै प्रदीयते ॥१-९-१८॥<br>
<br>
ऋश्यशृङ्गस्तु जामाता पुत्रांस्तव  विधास्यति ।<br>
सनत्कुमारकथितमेतावद् व्याहृतं मया ॥१-९-१९॥<br>
<br>
अथ हृष्टो दशरथः सुमन्त्रं प्रत्यभाषत।<br>
यथर्ष्यशृङ्गस्त्वानीतो येनोपायेन सोच्यताम् ॥१-९-२०॥<br>
<br>
<br>
<b>इति श्रीमद्रामायणे वाल्मीकीये आदिकाव्ये बालकाण्डे नवमः सर्गः ॥१-९॥</b>
