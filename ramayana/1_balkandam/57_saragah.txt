<br>
<b>श्रीमद्वाल्मीकियरामायणे बालकाण्डे सप्तपञ्चाशः सर्गः ॥१-५७॥</b><br>
<br>
ततः संतप्तहृदयः स्मरन्निग्रहमात्मनः।<br>
विनिःश्वस्य विनिःश्वस्य कृतवैरो महात्मना॥ १॥<br>
<br>
स दक्षिणां दिशं गत्वा महिष्या सह राघव।<br>
तताप परमं घोरं विश्वामित्रो महातपाः॥ २॥<br>
<br>
फलमूलाशनो दान्तश्चचार परमं तपः।<br>
अथास्य जज्ञिरे पुत्राः सत्यधर्मपरायणाः॥ ३॥<br>
<br>
हविष्पन्दो मधुष्पन्दो दृढनेत्रो महारथः।<br>
पूर्णे वर्षसहस्रे तु ब्रह्मा लोकपितामहः॥ ४॥<br>
<br>
अब्रवीन्मधुरं वाक्यं विश्वामित्रं तपोधनम्।<br>
जिता राजर्षिलोकास्ते तपसा कुशिकात्मज॥ ५॥<br>
<br>
अनेन तपसा त्वां हि राजर्षिरिति विद्महे।<br>
एवमुक्त्वा महातेजा जगाम सह दैवतैः॥ ६॥<br>
<br>
त्रिविष्टपं ब्रह्मलोकं लोकानां परमेश्वरः।<br>
विश्वामित्रोऽपि तच्छ्रुत्वा ह्रिया किंचिदवाङ्मुखः॥ ७॥<br>
<br>
दुःखेन महताविष्टः समन्युरिदमब्रवीत्।<br>
तपश्च सुमहत् तप्तं राजर्षिरिति मां विदुः॥ ८॥<br>
<br>
देवाः सर्षिगणाः सर्वे नास्ति मन्ये तपः फलम्।<br>
एवं निश्चित्य मनसा भूय एव महातपाः॥ ९॥<br>
<br>
तपश्चचार धर्मात्मा काकुत्स्थ परमात्मवान्।<br>
एतस्मिन्नेव काले तु सत्यवादी जितेन्द्रियः॥ १०॥<br>
<br>
त्रिशङ्कुरिति विख्यात इक्ष्वाकुकुलवर्धनः।<br>
तस्य बुद्धिः समुत्पन्ना यजेयमिति राघव॥ ११॥<br>
<br>
गच्छेयं स्वशरीरेण देवतानां परां गतिम्।<br>
वसिष्ठं स समाहूय कथयामास चिन्तितम्॥ १२॥<br>
<br>
अशक्यमिति चाप्युक्तो वसिष्ठेन महात्मना।<br>
प्रत्याख्यातो वसिष्ठेन स ययौ दक्षिणां दिशम्॥ १३॥<br>
<br>
ततस्तत्कर्मसिद्ध्यर्थं पुत्रांस्तस्य गतो नृपः।<br>
वासिष्ठा दीर्घतपसस्तपो यत्र हि तेपिरे॥ १४॥<br>
<br>
त्रिशङ्कुस्तु महातेजाः शतं परमभास्वरम्।<br>
वसिष्ठपुत्रान् ददृशे तप्यमानान् मनस्विनः॥ १५॥<br>
<br>
सोऽभिगम्य महात्मानः सर्वानेव गुरोः सुतान्।<br>
अभिवाद्यानुपूर्वेण ह्रिया किंचिदवाङ्मुखः॥ १६॥<br>
<br>
अब्रवीत् स महात्मानः सर्वानेव कृताञ्जलिः।<br>
शरणं वः प्रपन्नोऽहं शरण्यान् शरणं गतः॥ १७॥<br>
<br>
प्रत्याख्यातो हि भद्रं वो वसिष्ठेन महात्मना।<br>
यष्टुकामो महायज्ञं तदनुज्ञातुमर्हथ॥ १८॥<br>
<br>
गुरुपुत्रानहं सर्वान् नमस्कृत्य प्रसादये।<br>
शिरसा प्रणतो याचे ब्राह्मणांस्तपसि स्थितान्॥ १९॥<br>
<br>
ते मां भवन्तः सिद्ध्यर्थं याजयन्तु समाहिताः।<br>
सशरीरो यथाहं वै देवलोकमवाप्नुयाम्॥ २०॥<br>
<br>
प्रत्याख्यातो वसिष्ठेन गतिमन्यां तपोधनाः।<br>
गुरुपुत्रानृते सर्वान् नाहं पश्यामि कांचन॥ २१॥<br>
<br>
इक्ष्वाकूणां हि सर्वेषां पुरोधाः परमा गतिः।<br>
तस्मादनन्तरं सर्वे भवन्तो दैवतं मम॥ २२॥<br>
<br>
<b>इत्यार्षे श्रीमद्रामायणे वाल्मीकीये आदिकाव्ये बालकाण्डे सप्तपञ्चाशः सर्गः ॥१-५७॥</b><br>
