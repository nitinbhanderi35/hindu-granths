<b>श्रीमद्वाल्मीकियरामायणे बालकाण्डे एकसप्ततितमः सर्गः ॥१-७१॥</b><br>
<br>
एवं ब्रुवाणं जनकः प्रत्युवाच कृताञ्जलिः।<br>
श्रोतुमर्हसि भद्रं ते कुलं नः परिकीर्तितम्॥ १॥<br>
<br>
प्रदाने हि मुनिश्रेष्ठ कुलं निरवशेषतः।<br>
वक्तव्यं कुलजातेन तन्निबोध महामते॥ २॥<br>
<br>
राजाभूत् त्रिषु लोकेषु विश्रुतः स्वेन कर्मणा।<br>
निमिः परमधर्मात्मा सर्वसत्त्ववतां वरः॥ ३॥<br>
<br>
तस्य पुत्रो मिथिर्नाम जनको मिथिपुत्रकः।<br>
प्रथमो जनको राजा जनकादप्युदावसुः॥ ४॥<br>
<br>
उदावसोस्तु धर्मात्मा जातो वै नन्दिवर्धनः।<br>
नन्दिवर्धसुतः शूरः सुकेतुर्नाम नामतः॥ ५॥<br>
<br>
सुकेतोरपि धर्मात्मा देवरातो महाबलः।<br>
देवरातस्य राजर्षेर्बृहद्रथ इति स्मृतः॥ ६॥<br>
<br>
बृहद्रथस्य शूरोऽभून्महावीरः प्रतापवान्।<br>
महावीरस्य धृतिमान् सुधृतिः सत्यविक्रमः॥ ७॥<br>
<br>
सुधृतेरपि धर्मात्मा धृष्टकेतुः सुधार्मिकः।<br>
धृष्टकेतोश्च राजर्षेर्हर्यश्व इति विश्रुतः॥ ८॥<br>
<br>
हर्यश्वस्य मरुः पुत्रो मरोः पुत्रः प्रतीन्धकः।<br>
प्रतीन्धकस्य धर्मात्मा राजा कीर्तिरथः सुतः॥ ९॥<br>
<br>
पुत्रः कीर्तिरथस्यापि देवमीढ इति स्मृतः।<br>
देवमीढस्य विबुधो विबुधस्य महीध्रकः॥ १०॥<br>
<br>
महीध्रकसुतो राजा कीर्तिरातो महाबलः।<br>
कीर्तिरातस्य राजर्षेर्महारोमा व्यजायत॥ ११॥<br>
<br>
महारोम्णस्तु धर्मात्मा स्वर्णरोमा व्यजायत।<br>
स्वर्णरोम्णस्तु राजर्षेर्ह्रस्वरोमा व्यजायत॥ १२॥<br>
<br>
तस्य पुत्रद्वयं राज्ञो धर्मज्ञस्य महात्मनः।<br>
ज्येष्ठोऽहमनुजो भ्राता मम वीरः कुशध्वजः॥ १३॥<br>
<br>
मां तु ज्येष्ठं पिता राज्ये सोऽभिषिच्य पिता मम।<br>
कुशध्वजं समावेश्य भारं मयि वनं गतः॥ १४॥<br>
<br>
वृद्धे पितरि स्वर्याते धर्मेण धुरमावहम्।<br>
भ्रातरं देवसंकाशं स्नेहात् पश्यन् कुशध्वजम्॥ १५॥<br>
<br>
कस्यचित्त्वथ कालस्य सांकाश्यादागतः पुरात्।<br>
सुधन्वा वीर्यवान् राजा मिथिलामवरोधकः॥ १६॥<br>
<br>
स च मे प्रेषयामास शैवं धनुरनुत्तमम्।<br>
सीता च कन्या पद्माक्षी मह्यं वै दीयतामिति॥ १७॥<br>
<br>
तस्याप्रदानान्महर्षे युद्धमासीन्मया सह।<br>
स हतोऽभिमुखो राजा सुधन्वा तु मया रणे॥ १८॥<br>
<br>
निहत्य तं मुनिश्रेष्ठ सुधन्वानं नराधिपम्।<br>
सांकाश्ये भ्रातरं शूरमभ्यषिञ्चं कुशध्वजम्॥ १९॥<br>
<br>
कनीयानेष मे भ्राता अहं ज्येष्ठो महामुने।<br>
ददामि परमप्रीतो वध्वौ ते मुनिपुंगव॥ २०॥<br>
<br>
सीतां रामाय भद्रं ते ऊर्मिलां लक्ष्मणाय वै।<br>
वीर्यशुल्कां मम सुतां सीतां सुरसुतोपमाम्॥ २१॥<br>
<br>
द्वितीयामूर्मिलां चैव त्रिर्वदामि न संशयः।<br>
ददामि परमप्रीतो वध्वौ ते मुनिपुंगव॥ २२॥<br>
<br>
रामलक्ष्मणयो राजन् गोदानं कारयस्व ह।<br>
पितृकार्यं च भद्रं ते ततो वैवाहिकं कुरु॥ २३॥<br>
<br>
मघा ह्यद्य महाबाहो तृतीयदिवसे प्रभो।<br>
फल्गुन्यामुत्तरे राजंस्तस्मिन् वैवाहिकं कुरु।<br>
रामलक्ष्मणयोरर्थे दानं कार्यं सुखोदयम्॥ २४॥<br>
<br>
<b>इत्यार्षे श्रीमद्रामायणे वाल्मीकीये आदिकाव्ये बालकाण्डे एकसप्ततितमः सर्गः ॥१-७१॥</b><br>
