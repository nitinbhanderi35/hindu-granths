<b>श्रीमद्वाल्मीकियरामायणे बालकाण्डे पञ्चदशः सर्गः ॥१-१५॥</b><br>
<br>
मेधावी तु ततो ध्यात्वा स किञ्चिदिदमुत्तरम् ।<br>
लब्धसंज्ञस्ततस्तं तु वेदज्ञो नृपमब्रवीत् ॥१-१५-१॥<br>
<br>
इष्टिं तेऽहं करिष्यामि पुत्रीयां पुत्रकारणात् ।<br>
अथर्वशिरसि प्रोक्तैर्मन्त्रैः सिद्धां विधानतः ॥१-१५-२॥<br>
<br>
ततः प्राक्रमदिष्टिं तां पुत्रीयां पुत्रकारणात् ।<br>
जुहावाग्नौ च तेजस्वी मन्त्रदृष्टेन कर्मणा ॥१-१५-३॥<br>
<br>
ततो देवाः सगन्धर्वाः सिद्धाश्च परमर्षयः ।<br>
भागप्रतिग्रहार्थं वै समवेता यथाविधि ॥१-१५-४॥<br>
<br>
ताः समेत्य यथान्यायं तस्मिन् सदसि देवताः ।<br>
अब्रुवँल्लोककर्तारं ब्रह्माणं वचनं ततः ॥१-१५-५॥<br>
<br>
भगवंस्त्वत्प्रसादेन रावणो नाम राक्षसः ।<br>
सर्वान् नो बाधते वीर्याच्छासितुं तं न शक्नुमः ॥१-१५-६॥<br>
<br>
त्वया तस्मै वरो दत्तः प्रीतेन भगवंस्तदा ।<br>
मानयन्तश्च तं नित्यं सर्वं तस्य क्षमामहे ॥१-१५-७॥<br>
<br>
उद्वेजयति लोकांस्त्रीनुच्छ्रितान् द्वेष्टि दुर्मतिः ।<br>
शक्रं त्रिदशराजानं प्रधर्षयितुमिच्छति ॥१-१५-८॥<br>
<br>
ऋषीन् यक्षान् सगन्धर्वान् ब्राह्मणानसुरांस्तदा ।<br>
अतिक्रामति दुर्धर्षो वरदानेन मोहितः ॥१-१५-९॥<br>
<br>
नैनं सूर्यः प्रतपति पार्श्वे वाति न मारुतः ।<br>
चलोर्मिमाली तं दृष्ट्वा समुद्रोऽपि न कम्पते ॥१-१५-१०॥<br>
<br>
तन्महन्नो भयं तस्माद् राक्षसाद् घोरदर्शनात् ।<br>
वधार्थं तस्य भगवन्नुपायं कर्तुमर्हसि ॥१-१५-११॥<br>
<br>
एवमुक्तः सुरैः सर्वैश्चिन्तयित्वा ततोऽब्रवीत् ।<br>
हन्तायं विदितस्तस्य वधोपायो दुरात्मनः ॥१-१५-१२॥<br>
<br>
तेन गन्धर्वयक्षाणां देवदानवरक्षसाम् ।<br>
अवध्योऽस्मीति वागुक्ता तथेत्युक्तं च तन्मया ॥१-१५-१३॥<br>
<br>
नाकीर्तयदवज्ञानात् तद् रक्षो मानुषांस्तदा ।<br>
तस्मात् स मानुषाद् वध्यो मृत्युर्नान्योऽस्य विद्यते ॥१-१५-१४॥<br>
<br>
एतच्छ्रुत्वा प्रियं वाक्यं ब्रह्मणा समुदाहृतम् ।<br>
देवा महर्षयः सर्वे प्रहृष्टास्तेऽभवंस्तदा ॥१-१५-१५॥<br>
<br>
एतस्मिन्नन्तरे विष्णुरुपयातो महाद्युतिः ।<br>
शङ्खचक्रगदापाणिः पीतवासा जगत्पतिः  ॥१-१५-१६॥<br>
<br>
वैनतेयं समारुह्य भास्करस्तोयदम् यथा ।<br>
तप्तहाटककेयूरो वन्द्यमानः सुरोत्तमैः ॥१-१५-१७॥<br>
<br>
ब्रह्मणा च समागत्य तत्र तस्थौ समाहितः ।<br>
तमब्रुवन् सुराः सर्वे समभिष्टूय संनताः ॥१-१५-१८॥<br>
<br>
त्वां नियोक्ष्यामहे विष्णो लोकानां हितकाम्यया ।<br>
राज्ञो दशरथस्य त्वमयोध्याधिपतेर्विभो ॥१-१५-१९॥<br>
<br>
धर्मज्ञस्य वदान्यस्य महर्षिसमतेजसः ।<br>
तस्य भार्यासु तिसृषु ह्रीश्रीकीर्त्युपमासु च ॥१-१५-२०॥<br>
<br>
विष्णो पुत्रत्वमागच्छ कृत्वाऽऽत्मानं चतुर्विधम् ।<br>
तत्र त्वं मानुषो भूत्वा प्रवृद्धं लोककण्टकम् ॥१-१५-२१॥<br>
<br>
अवध्यं दैवतैर्विष्णो समरे जहि रावणम् ।<br>
स हि देवान् सगन्धर्वान् सिद्धांश्च ऋषिसत्तमान् ॥१-१५-२२॥<br>
<br>
राक्षसो रावणो मूर्खो वीर्योद्रेकेण बाधते ।<br>
ऋषयश्च ततस्तेन गन्धर्वाप्सरसस्तथा ॥१-१५-२३॥<br>
<br>
क्रीडन्तो नन्दनवने रौद्रेण विनिपातिताः ।<br>
वधार्थं वयमायातास्तस्य वै मुनिभिः सह ॥१-१५-२४॥<br>
<br>
सिद्धगन्धर्वयक्षाश्च ततस्त्वां श्ररणं गताः ।<br>
त्वं गतिः परमा देव सर्वेषाम् नः परंतपः ॥१-१५-२५॥<br>
<br>
वधाय देवशतॄणां नृणां लोके मनः कुरु ।<br>
एवं स्तुतस्तु देवेशो विष्णुस्त्रिदशपुंगवः ॥१-१५-२६॥<br>
<br>
पितामहपुरोगांस्तान् सर्वलोकनमस्कृतः ।<br>
अब्रवीत् त्रिदशान् सर्वान् समेतान् धर्मसंहितान् ॥१-१५-२७॥<br>
<br>
भयं त्यजत भद्रं वो हितार्थं युधि रावणम् ।<br>
सपुत्रपौत्रं सामात्यं समन्त्रिज्ञातिबान्धवम्  ॥१-१५-२८॥<br>
<br>
हत्वा क्रूरं दुराधर्षं देवर्षीणां भयावहम् ।<br>
दशवर्षसहस्राणि दशवर्षशतानि च ॥१-१५-२९॥<br>
<br>
वत्स्यामि मानुषे लोके पालयन् पृथिवीमिमाम् ।<br>
एवं दत्त्वा वरं देवो देवानां विष्णुरात्मवान् ॥१-१५-३०॥<br>
<br>
मानुष्ये चिन्तयामास जन्मभूमिमथात्मनः ।<br>
ततः पद्मपलाशाक्षः कृत्वात्मानं चतुर्विधम् ॥१-१५-३१॥<br>
<br>
पितरं रोचयामास तदा दशरथं नृपम् ।<br>
ततो देवर्षिगन्धर्वाः सरुद्राः साप्सरोगणाः ।<br>
स्तुतिभिर्दिव्यरूपाभिस्तुष्टुवुर्मधुसूदनम्  ॥१-१५-३२॥<br>
<br>
तमुद्धतं रावणमुग्रतेजसं <br>
<span class="mw-poem-indented" style="display: inline-block; margin-inline-start: 3em;">प्रवृद्धदर्पं त्रिदशेश्वरद्विषम् ।</span><br>
विरावणं साधु तपस्विकण्टकं <br>
<span class="mw-poem-indented" style="display: inline-block; margin-inline-start: 3em;">तपस्विनामुद्धर तं भयावहम् ॥१-१५-३३॥</span><br>
&nbsp;<br>
तमेव हत्वा सबलं सबान्धवम् <br>
<span class="mw-poem-indented" style="display: inline-block; margin-inline-start: 3em;">विरावणं रावणमुग्रपौरुषम्  ।</span><br>
स्वर्लोकमागच्छ गतज्वरश्चिरं<br>
सुरेन्द्रगुप्तं गतदोषकल्मषम् ॥१-१५-३४॥<br>
<br>
इत्यार्षे श्रीमद्रामायणे वाल्मीकीये आदिकाव्ये बालकाण्डे पञ्चदशः सर्गः ॥<br>
