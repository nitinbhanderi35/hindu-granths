<b>श्रीमद्वाल्मीकियरामायणे बालकाण्डे एकपञ्चाशः सर्गः ॥१-५१॥</b><br>
<br>
तस्य तद् वचनं श्रुत्वा विश्वामित्रस्य धीमतः।<br>
हृष्टरोमा महातेजाः शतानन्दो महातपाः॥ १॥<br>
<br>
गौतमस्य सुतो ज्येष्ठस्तपसा द्योतितप्रभः।<br>
रामसंदर्शनादेव परं विस्मयमागतः॥ २॥<br>
<br>
एतौ निषण्णौ सम्प्रेक्ष्य शतानन्दो नृपात्मजौ।<br>
सुखासीनौ मुनिश्रेष्ठं विश्वामित्रमथाब्रवीत्॥ ३॥<br>
<br>
अपि ते मुनिशार्दूल मम माता यशस्विनी।<br>
दर्शिता राजपुत्राय तपोदीर्घमुपागता॥ ४॥<br>
<br>
अपि रामे महातेजा मम माता यशस्विनी।<br>
वन्यैरुपाहरत् पूजां पूजार्हे सर्वदेहिनाम्॥ ५॥<br>
<br>
अपि रामाय कथितं यद् वृत्तं तत् पुरातनम्।<br>
मम मातुर्महातेजो देवेन दुरनुष्ठितम्॥ ६॥<br>
<br>
अपि कौशिक भद्रं ते गुरुणा मम संगता।<br>
मम माता मुनिश्रेष्ठ रामसंदर्शनादितः॥ ७॥<br>
<br>
अपि मे गुरुणा रामः पूजितः कुशिकात्मज।<br>
इहागतो महातेजाः पूजां प्राप्य महात्मनः॥ ८॥<br>
<br>
अपि शान्तेन मनसा गुरुर्मे कुशिकात्मज।<br>
इहागतेन रामेण पूजितेनाभिवादितः॥ ९॥<br>
<br>
तच्छ्रुत्वा वचनं तस्य विश्वामित्रो महामुनिः।<br>
प्रत्युवाच शतानन्दं वाक्यज्ञो वाक्यकोविदम्॥ १०॥<br>
<br>
नातिक्रान्तं मुनिश्रेष्ठ यत्कर्तव्यं कृतं मया।<br>
संगता मुनिना पत्नी भार्गवेणेव रेणुका॥ ११॥<br>
<br>
तच्छ्रुत्वा वचनं तस्य विश्वामित्रस्य धीमतः।<br>
शतानन्दो महातेजा रामं वचनमब्रवीत्॥ १२॥<br>
<br>
स्वागतं ते नरश्रेष्ठ दिष्ट्या प्राप्तोऽसि राघव।<br>
विश्वामित्रं पुरस्कृत्य महर्षिमपराजितम्॥ १३॥<br>
<br>
अचिन्त्यकर्मा तपसा ब्रह्मर्षिरमितप्रभः।<br>
विश्वामित्रो महातेजा वेद्‍म्येनं परमां गतिम्॥ १४॥<br>
<br>
नास्ति धन्यतरो राम त्वत्तोऽन्यो भुवि कश्चन।<br>
गोप्ता कुशिकपुत्रस्ते येन तप्तं महत्तपः॥ १५॥<br>
<br>
श्रूयतां चाभिधास्यामि कौशिकस्य महात्मनः।<br>
यथाबलं यथातत्त्वं तन्मे निगदतः शृणु॥ १६॥<br>
<br>
राजाऽऽसीदेष धर्मात्मा दीर्घकालमरिंदमः।<br>
धर्मज्ञः कृतविद्यश्च प्रजानां च हिते रतः॥ १७॥<br>
<br>
प्रजापतिसुतस्त्वासीत् कुशो नाम महीपतिः।<br>
कुशस्य पुत्रो बलवान् कुशनाभः सुधार्मिकः॥ १८॥<br>
<br>
कुशनाभसुतस्त्वासीद् गाधिरित्येव विश्रुतः।<br>
गाधेः पुत्रो महातेजा विश्वामित्रो महामुनिः॥ १९॥<br>
<br>
विश्वामित्रो महातेजाः पालयामास मेदिनीम्।<br>
बहुवर्षसहस्राणि राजा राज्यमकारयत्॥ २०॥<br>
<br>
कदाचित् तु महातेजा योजयित्वा वरूथिनीम्।<br>
अक्षौहिणीपरिवृतः परिचक्राम मेदिनीम्॥ २१॥<br>
<br>
नगराणि च राष्ट्राणि सरितश्च महागिरीन्।<br>
आश्रमान् क्रमशो राजा विचरन्नाजगाम ह॥ २२॥<br>
<br>
वसिष्ठस्याश्रमपदं नानापुष्पलताद्रुमम्।<br>
नानामृगगणाकीर्णं सिद्धचारणसेवितम्॥ २३॥<br>
<br>
देवदानवगन्धर्वैः किंनरैरुपशोभितम्।<br>
प्रशान्तहरिणाकीर्णं द्विजसङ्घनिषेवितम्॥ २४॥<br>
<br>
ब्रह्मर्षिगणसंकीर्णं देवर्षिगणसेवितम्।<br>
तपश्चरणसंसिद्धैरग्निकल्पैर्महात्मभिः॥ २५॥<br>
<br>
सततं संकुलं श्रीमद‍्ब्रह्मकल्पैर्महात्मभिः।<br>
अब्भक्षैर्वायुभक्षैश्च शीर्णपर्णाशनैस्तथा॥ २६॥<br>
<br>
फलमूलाशनैर्दान्तैर्जितदोषैर्जितेन्द्रियैः।<br>
ऋषिभिर्वालखिल्यैश्च जपहोमपरायणैः॥ २७॥<br>
<br>
अन्यैर्वैखानसैश्चैव समन्तादुपशोभितम्।<br>
वसिष्ठस्याश्रमपदं ब्रह्मलोकमिवापरम्।<br>
ददर्श जयतां श्रेष्ठो विश्वामित्रो महाबलः॥ २८॥<br>
