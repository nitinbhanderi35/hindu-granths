<b>श्रीमद्वाल्मीकियरामायणे बालकाण्डे एकादशः सर्गः ॥१-११॥</b><br>
<br>
भूय एव हि राजेन्द्र  शृणु मे वचनं हितम् ।<br>
यथा स देवप्रवरः कथयामास बुद्धिमान् ॥१-११-१॥<br>
<br>
इक्ष्वाकूणां कुले जातो भविष्यति सुधार्मिकः ।<br>
नाम्ना दशरथो राजा श्रीमान् सत्यप्रतिश्रवः ॥१-११-२॥<br>
<br>
अङ्गराजेन सख्यं च तस्य राज्ञो भविष्यति ।<br>
कन्या चास्य महाभागा शान्ता नाम भविष्यति ॥१-११-३॥<br>
<br>
पुत्रस्त्वङ्गस्य राज्ञस्तु रोमपाद इति श्रुतः ।<br>
तं स राजा दशरथो गमिष्यति महायशाः ॥१-११-४॥<br>
<br>
अनपत्योऽस्मि धर्मात्मञ्छान्ताभर्ता मम क्रतुम् ।<br>
आहरेत त्वयाज्ञप्तः संतानार्थं कुलस्य च ॥१-११-५॥<br>
<br>
श्रुत्वा राज्ञोऽथ तद् वाक्यं मनसा स  विचिन्त्य च ।<br>
प्रदास्यते पुत्रवन्तं शान्ता भर्तारमात्मवान् ॥१-११-६॥<br>
<br>
प्रतिगृह्य च तं विप्रं स राजा विगतज्वरः ।<br>
आहरिष्यति तं यज्ञं प्रहृष्टेनान्तरात्मना ॥१-११-७॥<br>
<br>
तं च राजा दशरथो यशस्कामः कृताञ्जलिः ।<br>
ऋष्यशृङ्गं द्विजश्रेष्ठं वरयिष्यति धर्मवित् ॥१-११-८॥<br>
<br>
यज्ञार्थं प्रसवार्थं च स्वर्गार्थं च  नरेश्वरः ।<br>
लभते च स तं कामं द्विजमुख्याद् विशाम्पतिः ॥१-११-९॥<br>
<br>
पुत्राश्चास्य भविष्यन्ति  चत्वारोऽमितविक्रमाः ।<br>
वंशप्रतिष्ठानकराः सर्वभूतेषु विश्रुताः ॥१-११-१०॥<br>
<br>
एवं स देवप्रवरः पूर्वं कथितवान् कथाम् ।<br>
सनत्कुमारो भगवान् पुरा देवयुगे प्रभुः ॥१-११-११॥<br>
<br>
स त्वं पुरुषशार्दूल समानय सुसत्कृतम् ।<br>
स्वयमेव महाराज गत्वा सबलवाहनः ॥१-११-१२॥<br>
<br>
सुमन्त्रस्य वचः श्रुत्वा हृष्टो दशरथोऽभवत् ।<br>
अनुमान्य वसिष्ठं च सूतवाक्यं निशाम्य च ॥१-११-१३॥<br>
<br>
सान्तःपुरः सहामात्यः प्रययौ यत्र स द्विजः ।<br>
वनानि सरितश्चैव व्यतिक्रम्य शनैः शनैः ॥१-११-१४॥<br>
<br>
अभिचक्राम तं देशं यत्र वै मुनिपुङ्गवः ।<br>
आसाद्य तं द्विजश्रेष्ठं रोमपादसमीपगम् ॥१-११-१५॥<br>
<br>
ऋषिपुत्रं ददर्शाथो दीप्यमानमिवानलम् ।<br>
ततो राजा यथायोग्यं पूजां चक्रे विशेषतः ॥१-११-१६॥<br>
<br>
सखित्वात्तस्य वै राज्ञः  प्रहृष्टेनान्तरात्मना ।<br>
रोमपादेन चाख्यातमृषिपुत्राय धीमते ॥१-११-१७॥<br>
<br>
सख्यं सम्बन्धकं चैव तदा तं प्रत्यपूजयत् ।<br>
एवं सुसत्कृतस्तेन सहोषित्वा नरर्षभः ॥१-११-१८॥<br>
<br>
सप्ताष्टदिवसान् राजा राजानमिदमब्रवीत् ।<br>
शान्ता तव सुता राजन् सह भर्त्रा विशाम्पते ॥१-११-१९॥<br>
<br>
मदीयं नगरं यातु कार्यं हि महदुद्यतम् ।<br>
तथेति राजा संश्रुत्य गमनं तस्य धीमतः ॥१-११-२०॥<br>
<br>
उवाच वचनं विप्रं गच्छ त्वं सह भार्यया ।<br>
ऋषिपुत्रः प्रतिश्रुत्य तथेत्याह नृपं तदा ॥१-११-२१॥<br>
<br>
स नृपेणाभ्यनुज्ञातः प्रययौ सह भार्यया ।<br>
तावन्योन्याञ्जलिं कृत्वा  स्नेहात्संश्लिष्य चोरसा ॥१-११-२२॥<br>
<br>
ननन्दतुर्दशरथो रोमपादश्च वीर्यवान् ।<br>
ततः सुहृदमापृच्छ्य प्रस्थितो रघुनन्दनः ॥१-११-२३॥<br>
<br>
पौरेषु प्रेषयामास दूतान् वै शीघ्रगामिनः ।<br>
क्रियतां नगरं सर्वं क्षिप्रमेव  स्वलंकृतम् ॥१-११-२४॥<br>
<br>
धूपितं सिक्तसम्मृष्टं पताकाभिरलंकृतम् ।<br>
ततः प्रहृष्टाः पौरास्ते श्रुत्वा  राजानमागतम् ॥१-११-२५॥<br>
<br>
तथा चक्रुश्च तत् सर्वं राज्ञा  यत् प्रेषितं तदा ।<br>
ततः स्वलंकृतं राजा नगरं प्रविवेश ह ॥१-११-२६॥<br>
<br>
शङ्खदुन्दुभिनिर्ह्रादैः पुरस्कृत्वा  द्विजर्षभम् ।<br>
ततः प्रमुदिताः सर्वे दृष्ट्वा वै नागरा द्विजम् ॥१-११-२७॥<br>
<br>
प्रवेश्यमानं सत्कृत्य नरेन्द्रेणेन्द्रकर्मणा ।<br>
यथा दिवि सुरेन्द्रेण सहस्राक्षेण काश्यपम् ॥१-११-२८॥<br>
<br>
अन्तःपुरं प्रवेश्यैनं पूजां कृत्वा तु शास्त्रतः ।<br>
कृतकृत्यं तदात्मानं मेने तस्योपवाहनात् ॥१-११-२९॥<br>
<br>
अन्तःपुराणि सर्वाणि शान्तां दृष्ट्वा तथागताम् ।<br>
सह भर्त्रा विशालाक्षीं प्रीत्यानन्दमुपागमन् ॥१-११-३०॥<br>
<br>
पूज्यमाना तु ताभिः सा राज्ञा चैव विशेषतः ।<br>
उवास तत्र सुखिता कञ्चित् कालं सहद्विजा ॥१-११-३१॥<br>
<br>
<b>इत्यार्षे श्रीमद्रामायणे वाल्मीकीये आदिकाव्ये बालकाण्डे एकादशः सर्गः ॥१-११॥</b><br>
