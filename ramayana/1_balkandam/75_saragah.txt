<b>श्रीमद्वाल्मीकियरामायणे बालकाण्डे पञ्चसप्ततितमः सर्गः ॥१-७५॥</b><br>
<br>
राम दाशरथे वीर वीर्यं ते श्रूयतेऽद्भुतम्।<br>
धनुषो भेदनं चैव निखिलेन मया श्रुतम्॥ १॥<br>
<br>
तदद्भुतमचिन्त्यं च भेदनं धनुषस्तथा।<br>
तच्छ्रुत्वाहमनुप्राप्तो धनुर्गृह्यापरं शुभम्॥ २॥<br>
<br>
तदिदं घोरसंकाशं जामदग्न्यं महद्धनुः।<br>
पूरयस्व शरेणैव स्वबलं दर्शयस्व च॥ ३॥<br>
<br>
तदहं ते बलं दृष्ट्वा धनुषोऽप्यस्य पूरणे।<br>
द्वन्द्वयुद्धं प्रदास्यामि वीर्यश्लाघ्यमहं तव॥ ४॥<br>
<br>
तस्य तद् वचनं श्रुत्वा राजा दशरथस्तदा।<br>
विषण्णवदनो दीनः प्राञ्जलिर्वाक्यमब्रवीत्॥ ५॥<br>
<br>
क्षत्ररोषात् प्रशान्तस्त्वं ब्राह्मणश्च महातपाः।<br>
बालानां मम पुत्राणामभयं दातुमर्हसि॥ ६॥<br>
भार्गवाणां कुले जातः स्वाध्यायव्रतशालिनाम्।<br>
सहस्राक्षे प्रतिज्ञाय शस्त्रं प्रक्षिप्तवानसि॥ ७॥<br>
<br>
स त्वं धर्मपरो भूत्वा कश्यपाय वसुंधराम्।<br>
दत्त्वा वनमुपागम्य महेन्द्रकृतकेतनः॥ ८॥<br>
<br>
मम सर्वविनाशाय सम्प्राप्तस्त्वं महामुने।<br>
न चैकस्मिन् हते रामे सर्वे जीवामहे वयम्॥ ९॥<br>
<br>
ब्रुवत्येवं दशरथे जामदग्न्यः प्रतापवान्।<br>
अनादृत्य तु तद्वाक्यं राममेवाभ्यभाषत॥ १०॥<br>
<br>
इमे द्वे धनुषी श्रेष्ठे दिव्ये लोकाभिपूजिते।<br>
दृढे बलवती मुख्ये सुकृते विश्वकर्मणा॥ ११॥<br>
<br>
अनुसृष्टं सुरैरेकं त्र्यम्बकाय युयुत्सवे।<br>
त्रिपुरघ्नं नरश्रेष्ठ भग्नं काकुत्स्थ यत्त्वया॥ १२॥<br>
<br>
इदं द्वितीयं दुर्धर्षं विष्णोर्दत्तं सुरोत्तमैः।<br>
तदिदं वैष्णवं राम धनुः परपुरंजयम्॥ १३॥<br>
<br>
समानसारं काकुत्स्थ रौद्रेण धनुषा त्विदम्।<br>
तदा तु देवताः सर्वाः पृच्छन्ति स्म पितामहम्॥ १४॥<br>
शितिकण्ठस्य विष्णोश्च बलाबलनिरीक्षया।<br>
<br>
अभिप्रायं तु विज्ञाय देवतानां पितामहः॥ १५॥<br>
विरोधं जनयामास तयोः सत्यवतां वरः।<br>
<br>
विरोधे तु महद् युद्धमभवद् रोमहर्षणम्॥ १६॥<br>
शितिकण्ठस्य विष्णोश्च परस्परजयैषिणोः।<br>
<br>
तदा तु जृम्भितं शैवं धनुर्भीमपराक्रमम्॥ १७॥<br>
हुंकारेण महादेवः स्तम्भितोऽथ त्रिलोचनः।<br>
<br>
देवैस्तदा समागम्य सर्षिसङ्घः सचारणैः॥ १८॥<br>
याचितौ प्रशमं तत्र जग्मतुस्तौ सुरोत्तमौ।<br>
<br>
जृम्भितं तद् धनुर्दृष्ट्वा शैवं विष्णुपराक्रमैः॥ १९॥<br>
अधिकं मेनिरे विष्णुं देवाः सर्षिगणास्तथा।<br>
<br>
धनू रुद्रस्तु संक्रुद्धो विदेहेषु महायशाः॥ २०॥<br>
देवरातस्य राजर्षेर्ददौ हस्ते ससायकम्।<br>
<br>
इदं च वैष्णवं राम धनुः परपुरंजयम्॥ २१॥<br>
ऋचीके भार्गवे प्रादाद् विष्णुः स न्यासमुत्तमम्।<br>
<br>
ऋचीकस्तु महातेजाः पुत्रस्याप्रतिकर्मणः॥ २२॥<br>
पितुर्मम ददौ दिव्यं जमदग्नेर्महात्मनः।<br>
<br>
न्यस्तशस्त्रे पितरि मे तपोबलसमन्विते॥ २३॥<br>
अर्जुनो विदधे मृत्युं प्राकृतां बुद्धिमास्थितः।<br>
<br>
वधमप्रतिरूपं तु पितुः श्रुत्वा सुदारुणम्।<br>
क्षत्रमुत्सादयं रोषाज्जातं जातमनेकशः॥ २४॥<br>
<br>
पृथिवीं चाखिलां प्राप्य कश्यपाय महात्मने।<br>
यज्ञस्यान्तेऽददं राम दक्षिणां पुण्यकर्मणे॥ २५॥<br>
<br>
दत्त्वा महेन्द्रनिलयस्तपोबलसमन्वितः।<br>
श्रुत्वा तु धनुषो भेदं ततोऽहं द्रुतमागतः॥ २६॥<br>
<br>
तदेवं वैष्णवं राम पितृपैतामहं महत्।<br>
क्षत्रधर्मं पुरस्कृत्य गृह्णीष्व धनुरुत्तमम्॥ २७॥<br>
योजयस्व धनुःश्रेष्ठे शरं परपुरंजयम्।<br>
यदि शक्तोऽसि काकुत्स्थ द्वन्द्वं दास्यामि ते ततः॥ २८॥<br>
<br>
<b>इत्यार्षे श्रीमद्रामायणे वाल्मीकीये आदिकाव्ये बालकाण्डे पञ्चसप्ततितमः सर्गः ॥१-७५॥</b><br>
