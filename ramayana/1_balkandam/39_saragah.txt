<b>श्रीमद्वाल्मीकियरामायणे बालकाण्डे एकोनचत्वारिंशः सर्गः ॥१-३९॥</b><br>
<br>
विश्वामित्रवचः श्रुत्वा कथान्ते रघुनन्दनः ।<br>
उवाच परमप्रीतो मुनिं दीप्तमिवानलम् ॥१-३९-१॥<br>
<br>
श्रोतुमिच्छामि भद्रं ते विस्तरेण कथामिमाम् ।<br>
पूर्वजो मे कथं ब्रह्मन् यज्ञं वै समुपाहरत् ॥१-३९-२॥<br>
<br>
तस्य तद् वचनं श्रुत्वा कौतूहलसमन्वितः ।<br>
विश्वामित्रस्तु काकुत्स्थमुवाच प्रहसन्निव ॥१-३९-३॥<br>
<br>
श्रूयतां विस्तरो राम सगरस्य महात्मनः ।<br>
शंकरश्वशुरो नाम्ना हिमवानिति विश्रुतः ॥१-३९-४॥<br>
<br>
विन्ध्यपर्वतमासाद्य निरीक्षेते परस्परम् ।<br>
तयोर्मध्ये समभवद् यज्ञः स पुरुषोत्तम ॥१-३९-५॥<br>
<br>
स हि देशो नरव्याघ्र प्रशस्तो यज्ञकर्मणि ।<br>
तस्याश्वचर्यां काकुत्स्थ दृढधन्वा महारथः ॥१-३९-६॥<br>
<br>
अंशुमानकरोत् तात सगरस्य मते स्थितः ।<br>
तस्य पर्वणि तं यज्ञं यजमानस्य वासवः ॥१-३९-७॥<br>
<br>
राक्षसीं तनुमास्थाय यज्ञियाश्वमपाहरत् ।<br>
ह्रियमाणे तु काकुत्स्थ तस्मिन्नश्वे महात्मनः ॥१-३९-८॥<br>
<br>
उपाध्यायगणाः सर्वे यजमानमथाब्रुवन् ।<br>
अयं पर्वणि वेगेन यज्ञियाश्वोऽपनीयते ॥१-३९-९॥<br>
<br>
हर्तारं जहि काकुत्स्थ हयश्चैवोपनीयताम् ।<br>
यज्ञच्छिद्रं भवत्येतत् सर्वेषामशिवाय नः ॥१-३९-१०॥<br>
<br>
तत् तथा क्रियतां राजन् यज्ञोच्छिद्रः कृतो भवेत् ।<br>
सोपाध्यायवचः श्रुत्वा तस्मिन् सदसि पार्थिवः ॥१-३९-११॥<br>
<br>
षष्टिं पुत्रसहस्राणि वाक्यमेतदुवाच ह ।<br>
गतिं पुत्रा न पश्यामि रक्षसां पुरुषर्षभाः ॥१-३९-१२॥<br>
<br>
मन्त्रपूतैर्महाभागैरास्थितो हि महाक्रतुः ।<br>
तद् गच्छत विचिन्वध्वं पुत्रका भद्रमस्तु  वः ॥१-३९-१३॥<br>
<br>
समुद्रमालिनीं सर्वां पृथिवीमनुगच्छथ ।<br>
एकैकं योजनं पुत्रा विस्तारमभिगच्छत ॥१-३९-१४॥<br>
<br>
यावत् तुरगसंदर्शस्तावत् खनत मेदिनीम् ।<br>
तमेव हयहर्तारं मार्गमाणा ममाज्ञया ॥१-३९-१५॥<br>
<br>
दीक्षितः पौत्रसहितः सोपाध्यायगणस्त्वहम् ।<br>
इह स्थास्यामि भद्रं वो यावत् तुरगदर्शनम् ॥१-३९-१६॥<br>
<br>
ते सर्वे हृष्टमनसो राजपुत्रा महाबलाः ।<br>
जग्मुर्महीतलं राम पितुर्वचनयन्त्रिताः ॥१-३९-१७॥<br>
<br>
गत्वा तु पृथिवीं सर्वामदृष्ट्वा तं महाबलाः ।<br>
योजनायामविस्तारमेकैको धरणीतलम् ।<br>
बिभिदुः पुरुषव्याघ्रा वज्रस्पर्शसमैर्भुजैः ॥१-३९-१८॥<br>
<br>
शूलैरशनिकल्पैश्च हलैश्चापि सुदारुणैः ।<br>
भिद्यमाना वसुमती ननाद रघुनन्दन ॥१-३९-१९॥<br>
<br>
नागानां वध्यमानानामसुराणां च राघव ।<br>
राक्षसानां दुराधर्षं सत्त्वानां निनदोऽभवत् ॥१-३९-२०॥<br>
<br>
योजनानां सहस्राणि षष्टिं तु रघुनन्दन ।<br>
बिभिदुर्धरणीं राम रसातलमनुत्तमम् ॥१-३९-२१॥<br>
<br>
एवं पर्वतसंबाधं जम्बूद्वीपं नृपात्मजाः ।<br>
खनन्तो नृपशार्दूल सर्वतः परिचक्रमुः ॥१-३९-२२॥<br>
<br>
ततो देवाः सगन्धर्वाः सासुराः सहपन्नगाः ।<br>
सम्भ्रान्तमनसः सर्वे पितामहमुपागमन् ॥१-३९-२३॥<br>
<br>
ते प्रसाद्य महात्मानं विषण्णवदनास्तदा ।<br>
ऊचुः परमसंत्रस्ताः पितामहमिदं वचः ॥१-३९-२४॥<br>
<br>
भगवन् पृथिवी सर्वा खन्यते सगरात्मजैः<br>
बहवश्च महात्मानो वध्यन्ते जलचारिणः ॥१-३९-२५॥<br>
<br>
अयं यज्ञहरोऽस्माकमनेनाश्वोऽपनीयते ।<br>
इति ते सर्वभूतानि हिंसन्ति सगरात्मजाः ॥१-३९-२६॥<br>
<br>
<b>इत्यार्षे श्रीमद्रामायणे वाल्मीकीये आदिकाव्ये बालकाण्डे एकोनचत्वारिंशः सर्गः ॥१-३९॥</b>
