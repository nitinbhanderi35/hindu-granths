<b>श्रीमद्वाल्मीकियरामायणे बालकाण्डे अष्टमः सर्गः ॥१-८॥</b><br>
<br>
तस्य चैवं प्रभावस्य धर्मज्ञस्य महात्मनः ।<br>
सुतार्थं तप्यमानस्य नासीद् वंशकरः सुतः ॥१-८-१॥<br>
<br>
चिन्तयानस्य तस्यैवं बुद्धिरासीन्महात्मनः ।<br>
सुतार्थं वाजिमेधेन किमर्थं न यजाम्यहम् ॥१-८-२॥<br>
<br>
स निश्चितां मतिं कृत्वा यष्टव्यमिति  बुद्धिमान् ।<br>
मन्त्रिभिः सह धर्मात्मा सर्वैरेव  कृतात्मभिः ॥१-८-३॥<br>
<br>
ततोऽब्रवीन्महातेजाः सुमन्त्रं  मन्त्रिसत्तम ।<br>
शीघ्रमानय मे  सर्वान् गुरूंस्तान् सपुरोहितान् ॥१-८-४॥<br>
<br>
ततः सुमन्त्रस्त्वरितं गत्वा त्वरितविक्रमः ।<br>
समानयत् स तान् सर्वान् समस्तान् वेदपारगान् ॥१-८-५॥<br>
<br>
सुयज्ञं वामदेवं च जाबालिमथ काश्यपम् ।<br>
पुरोहितं वशिष्ठं च ये चाप्यन्ये द्विजोत्तमाः ॥१-८-६॥<br>
<br>
तान् पूजयित्वा धर्मात्मा राजा दशरथस्तदा ।<br>
इदं धर्मार्थसहितं श्लक्ष्णं वचनमब्रवीत् ॥१-८-७॥<br>
<br>
मम लालप्यमानस्य सुतार्थं नास्ति वै सुखम् ।<br>
तदर्थं हयमेधेन यक्ष्यामीति मतिर्मम ॥१-८-८॥<br>
<br>
तदहं यष्टुमिच्छामि शास्त्रदृष्टेन कर्मणा ।<br>
कथं प्राप्स्याम्यहं कामं बुद्धिरत्रविचिन्त्यताम् ॥१-८-९॥<br>
<br>
ततः साध्विति तद्वाक्यं ब्राह्मणाः प्रत्यपूजयन् ।<br>
वसिष्ठप्रमुखाः सर्वे पार्थिवस्य मुखेरितम् ॥१-८-१०॥<br>
<br>
ऊचुश्च परमप्रीताः सर्वे दशरथं वचः ।<br>
सम्भाराः सम्भ्रियन्तां ते तुरगश्च विमुच्यताम् ॥१-८-११॥<br>
<br>
सरय्वाश्चोत्तरे तीरे यज्ञभूमिर्विधीयताम् ।<br>
सर्वथा प्राप्स्यसे पुत्रानभिप्रेतांश्च पार्थिव ॥१-८-१२॥<br>
<br>
यस्य ते धार्मिकी बुद्धिरियं पुत्रार्थमागता ।<br>
ततस्तुष्टोऽभवद् राजा श्रुत्वैतद् द्विजभाषितम् ॥१-८-१३॥<br>
<br>
अमात्यानब्रवीद् राजा हर्षव्याकुललोचनः ।<br>
सम्भाराः सम्भ्रियन्तां मे गुरूणां वचनादिह ॥१-८-१४॥<br>
<br>
समर्थाधिष्ठितश्चाश्वः सोपाध्यायो विमुच्यताम् ।<br>
सरय्वाश्चोत्तरे तीरे यज्ञभूमिर्विधीयताम् ॥१-८-१५॥<br>
<br>
शान्तयश्चापि वर्धन्तां यथाकल्पं यथाविधि ।<br>
शक्यः प्राप्तुमयं यज्ञः सर्वेणापि महीक्षिता ॥१-८-१६॥<br>
<br>
नापराधो भवेत् कष्टो यद्यस्मिन् क्रतुसत्तमे ।<br>
च्छिद्रं हि मृगयन्ते स्म विद्वांसो ब्रह्मराक्षसाः ॥१-८-१७॥<br>
<br>
विधिहीनस्य यज्ञस्य सद्यः कर्ता विनश्यति ।<br>
तद्यथा विधिपूर्वं मे क्रतुरेष समाप्यते ॥१-८-१८॥<br>
<br>
तथा विधानं क्रियतां समर्थाः साधनेष्विति ।<br>
तथेति चाब्रुवन् सर्वे मंत्रिणः प्रतिपूजिताः ॥१-८-१९॥<br>
<br>
पार्थिवेन्द्रस्य तद् वाक्यं यथापूर्वं निशम्य ते ।<br>
तथा द्विजास्ते धर्मज्ञा वर्धयन्तो नृपोत्तमम् ॥१-८-२०॥<br>
<br>
अनुज्ञातास्ततः सर्वे पुनर्जग्मुर्यथागतम् ।<br>
विसर्जयित्वा तान् विप्रान् सचिवानिदमब्रवीत् ॥१-८-२१॥<br>
<br>
ऋत्विग्भिरुपसंदिष्टो यथावत् क्रतुराप्यताम् ।<br>
इत्युक्त्वा नृपशार्दूलः सचिवान् समुपस्थितान् ॥१-८-२२॥<br>
<br>
विसर्जयित्वा स्वं वेश्म प्रविवेश महामतिः ।<br>
ततः स गत्वा ताः पत्नीर्नरेन्द्रो हृदयंगमाः ॥१-८-२३॥<br>
<br>
उवाच दीक्षां विशत यक्ष्येऽहं सुतकारणात् ।<br>
तासां तेनातिकान्तेन वचनेन सुवर्चसाम् ।<br>
मुखपद्मान्यशोभन्त पद्मानीव हिमात्यये ॥१-८-२४॥<br>
<br>
<b>इत्यार्षे श्रीमद्रामायणे वाल्मीकीये आदिकाव्ये बालकाण्डे अष्टमः सर्गः ॥१-८॥</b>
