<b>श्रीमद्वाल्मीकियरामायणे बालकाण्डे त्रयस्त्रिंशः सर्गः ॥१-३३॥</b><br>
<br>
तस्य तद्वचनं श्रुत्वा कुशनाभस्य धीमतः ।<br>
शिरोभिश्चरणौ स्पृष्ट्वा कन्याशतमभाषत ॥१-३३-१॥<br>
<br>
वायुः सर्वात्मको राजन् प्रधर्षयितुमिच्छति ।<br>
अशुभं मार्गमास्थाय न धर्मं प्रत्यवेक्षते ॥१-३३-२॥<br>
<br>
पितृमत्यः स्म भद्रं ते स्वच्छन्दे न वयं स्थिताः ।<br>
पितरं नो वृणीष्व त्वं यदि नो दास्यते तव ॥१-३३-३॥<br>
<br>
तेन पापानुबन्धेन वचनं न प्रतीच्छता ।<br>
एवं ब्रुवन्त्यः सर्वाः स्म वायुनाभिहता भृशम् ॥१-३३-४॥<br>
<br>
तासां तु वचनं श्रुत्वा राजा परमधार्मिकः ।<br>
प्रत्युवाच महातेजाः कन्याशतमनुत्तमम् ॥१-३३-५॥<br>
<br>
क्षान्तं क्षमावतां पुत्र्यः कर्तव्यं सुमहत् कृतम् ।<br>
ऐकमत्यमुपागम्य कुलं चावेक्षितं मम ॥१-३३-६॥<br>
<br>
अलङ्कारो हि नारीणां क्षमा तु पुरुषस्य वा ।<br>
दुष्करं तच्च वै क्षान्तं त्रिदशेषु  विशेषतः ॥१-३३-७॥<br>
<br>
यादृशी वः क्षमा पुत्र्यः सर्वासामविशेषतः ।<br>
क्षमा दानं क्षमा सत्यं क्षमा यज्ञाश्च पुत्रिकाः ॥१-३३-८॥<br>
<br>
क्षमा यशः क्षमा धर्मः क्षमायां विष्ठितं जगत् ।<br>
विसृज्य कन्याः काकुत्स्थ राजा त्रिदशविक्रमः ॥१-३३-९॥<br>
<br>
मन्त्रज्ञो मन्त्रयामास प्रदानं सह मन्त्रिभिः ।<br>
देशे काले च कर्तव्यं सदृशे प्रतिपादनम् ॥१-३३-१०॥<br>
<br>
एतस्मिन्नेव काले तु चूली नाम महाद्युतिः<br>
ऊर्ध्वरेताः शुभाचारो ब्राह्मं तप उपागमत् ॥१-३३-११॥<br>
<br>
तपस्यन्तमृषिं तत्र गन्धर्वी पर्युपासते ।<br>
सोमदा नाम भद्रं ते ऊर्मिलातनया तदा ॥१-३३-१२॥<br>
<br>
सा च तं प्रणता भूत्वा शुश्रूषणपरायणा ।<br>
उवास काले धर्मिष्ठा तस्यास्तुष्टोऽभवद् गुरुः ॥१-३३-१३॥<br>
<br>
स च तां कालयोगेन प्रोवाच रघुनन्दन ।<br>
परितुष्टोऽस्मि भद्रं ते किं करोमि तव प्रियम् ॥१-३३-१४॥<br>
<br>
परितुष्टं मुनिं ज्ञात्वा गन्धर्वी मधुरस्वरम् ।<br>
उवाच परमप्रीता वाक्यज्ञा वाक्यकोविदम् ॥१-३३-१५॥<br>
<br>
लक्ष्म्या समुदितो ब्राह्म्या ब्रह्मभूतो महातपाः ।<br>
ब्राह्मेण तपसा युक्तं पुत्रमिच्छामि धार्मिकम् ॥१-३३-१६॥<br>
<br>
अपतिश्चास्मि भद्रं ते भार्या चास्मि न कस्यचित् ।<br>
ब्राह्मेणोपगतायाश्च दातुमर्हसि मे सुतम् ॥१-३३-१७॥<br>
<br>
तस्याः प्रसन्नो ब्रह्मर्षिर्ददौ ब्राह्ममनुत्तमम् ।<br>
ब्रह्मदत्त इति ख्यातं मानसं चूलिनः सुतम् ॥१-३३-१८॥<br>
<br>
स राजा ब्रह्मदत्तस्तु पुरीमध्यवसत् तदा ।<br>
काम्पिल्यां परया लक्ष्म्या देवराजो यथा दिवम् ॥१-३३-१९॥<br>
<br>
स बुद्धिं कृतवान् राजा कुशनाभः सुधार्मिकः ।<br>
ब्रह्मदत्ताय काकुत्स्थ दातुं कन्याशतं तदा ॥१-३३-२०॥<br>
<br>
तमाहूय महातेजा ब्रह्मदत्तं महीपतिः ।<br>
ददौ कन्याशतं राजा सुप्रीतेनान्तरात्मना ॥१-३३-२१॥<br>
<br>
यथाक्रमं तदा पाणिं जग्राह रघुनन्दन ।<br>
ब्रह्मदत्तो महीपालस्तासां देवपतिर्यथा ॥१-३३-२२॥<br>
<br>
स्पृष्टमात्रे तदा पाणौ विकुब्जा विगतज्वराः ।<br>
युक्तं परमया लक्ष्म्या बभौ कन्याशतं तदा ॥१-३३-२३॥<br>
<br>
स दृष्ट्वा वायुना मुक्ताः कुशनाभो महीपतिः ।<br>
बभूव परमप्रीतो हर्षं लेभे पुनः पुनः ॥१-३३-२४॥<br>
<br>
कृतोद्वाहं तु राजानं ब्रह्मदत्तं महीपतिम् ।<br>
सदारं प्रेषयामास सोपाध्यायगणं तदा ॥१-३३-२५॥<br>
<br>
सोमदापि सुतं दृष्ट्वा पुत्रस्य सदृशीं क्रियाम् ।<br>
यथान्यायं च गन्धर्वी स्नुषास्ताः प्रत्यनन्दत ।<br>
स्पृष्ट्वा स्पृष्ट्वा च ताः कन्याः कुशनाभं प्रशस्य च ॥१-३३-२६॥<br>
<br>
<b>इत्यार्षे श्रीमद्रामायणे वाल्मीकीये आदिकाव्ये बालकाण्डे त्रयस्त्रिंशः सर्गः ॥१-३२॥</b>
