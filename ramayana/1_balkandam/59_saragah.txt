<b>श्रीमद्वाल्मीकियरामायणे बालकाण्डे एकोनषष्ठितमः सर्गः ॥१-५९॥</b><br>
<br>
उक्तवाक्यं तु राजानं कृपया कुशिकात्मजः।<br>
अब्रवीन्मधुरं वाक्यं साक्षाच्चण्डालतां गतम्॥ १॥<br>
<br>
इक्ष्वाको स्वागतं वत्स जानामि त्वां सुधार्मिकम्।<br>
शरणं ते प्रदास्यामि मा भैषीर्नृपपुंगव॥ २॥<br>
<br>
अहमामन्त्रये सर्वान् महर्षीन् पुण्यकर्मणः।<br>
यज्ञसाह्यकरान् राजंस्ततो यक्ष्यसि निर्वृतः॥ ३॥<br>
<br>
गुरुशापकृतं रूपं यदिदं त्वयि वर्तते।<br>
अनेन सह रूपेण सशरीरो गमिष्यसि॥ ४॥<br>
<br>
हस्तप्राप्तमहं मन्ये स्वर्गं तव नराधिप।<br>
यस्त्वं कौशिकमागम्य शरण्यं शरणागतः॥ ५॥<br>
<br>
एवमुक्त्वा महातेजाः पुत्रान् परमधार्मिकान्।<br>
व्यादिदेश महाप्राज्ञान् यज्ञसम्भारकारणात्॥ ६॥<br>
<br>
सर्वान् शिष्यान् समाहूय वाक्यमेतदुवाच ह।<br>
सर्वानृषीन् सवासिष्ठानानयध्वं ममाज्ञया॥ ७॥<br>
<br>
सशिष्यान् सुहृदश्चैव सर्त्विजः सुबहुश्रुतान्।<br>
यदन्यो वचनं ब्रूयान्मद्वाक्यबलचोदितः॥ ८॥<br>
<br>
तत् सर्वमखिलेनोक्तं ममाख्येयमनादृतम्।<br>
तस्य तद् वचनं श्रुत्वा दिशो जग्मुस्तदाज्ञया॥ ९॥<br>
<br>
आजग्मुरथ देशेभ्यः सर्वेभ्यो ब्रह्मवादिनः।<br>
ते च शिष्याः समागम्य मुनिं ज्वलिततेजसम्॥ १०॥<br>
<br>
ऊचुश्च वचनं सर्वं सर्वेषां ब्रह्मवादिनाम्।<br>
श्रुत्वा ते वचनं सर्वे समायान्ति द्विजातयः॥ ११॥<br>
<br>
सर्वदेशेषु चागच्छन् वर्जयित्वा महोदयम्।<br>
वासिष्ठं यच्छतं सर्वं क्रोधपर्याकुलाक्षरम्॥ १२॥<br>
<br>
यथाह वचनं सर्वं शृणु त्वं मुनिपुंगव।<br>
क्षत्रियो याजको यस्य चण्डालस्य विशेषतः॥ १३॥<br>
<br>
कथं सदसि भोक्तारो हविस्तस्य सुरर्षयः।<br>
ब्राह्मणा वा महात्मानो भुक्त्वा चाण्डालभोजनम्॥ १४॥<br>
<br>
कथं स्वर्गं गमिष्यन्ति विश्वामित्रेण पालिताः।<br>
एतद् वचननैष्ठुर्यमूचुः संरक्तलोचनाः॥ १५॥<br>
<br>
वासिष्ठा मुनिशार्दूल सर्वे सहमहोदयाः।<br>
तेषां तद् वचनं श्रुत्वा सर्वेषां मुनिपुंगवः॥ १६॥<br>
<br>
क्रोधसंरक्तनयनः सरोषमिदमब्रवीत्।<br>
यद् दूषयन्त्यदुष्टं मां तप उग्रं समास्थितम्॥ १७॥<br>
<br>
भस्मीभूता दुरात्मानो भविष्यन्ति न संशयः।<br>
अद्य ते कालपाशेन नीता वैवस्वतक्षयम्॥ १८॥<br>
<br>
सप्तजातिशतान्येव मृतपाः सम्भवन्तु ते।<br>
श्वमांसनियताहारा मुष्टिका नाम निर्घृणाः॥ १९॥<br>
<br>
विकृताश्च विरूपाश्च लोकाननुचरन्त्विमान्।<br>
महोदयश्च दुर्बुद्धिर्मामदूष्यं ह्यदूषयत्॥ २०॥<br>
<br>
दूषितः सर्वलोकेषु निषादत्वं गमिष्यति।<br>
प्राणातिपातनिरतो निरनुक्रोशतां गतः॥ २१॥<br>
<br>
दीर्घकालं मम क्रोधाद् दुर्गतिं वर्तयिष्यति।<br>
एतावदुक्त्वा वचनं विश्वामित्रो महातपाः।<br>
विरराम महातेजा ऋषिमध्ये महामुनिः॥ २२॥<br>
<br>
<b>इत्यार्षे श्रीमद्रामायणे वाल्मीकीये आदिकाव्ये बालकाण्डे एकोनषष्ठितमः सर्गः ॥१-५९॥</b><br>
