<b>श्रीमद्वाल्मीकियरामायणे बालकाण्डे पञ्चत्रिंशः सर्गः ॥१-३५॥</b><br>
<br>
उपास्य रात्रिशेषं तु शोणाकूले महर्षिभिः ।<br>
निशायां सुप्रभातायां विश्वामित्रोऽभ्यभाषत ॥१-३५-१॥<br>
<br>
सुप्रभाता निशा राम पूर्वा संध्या प्रवर्तते ।<br>
उत्तिष्ठोत्तिष्ठ भद्रं ते गमनायाभिरोचय ॥१-३५-२॥<br>
<br>
तच्छ्रुत्वा वचनं तस्य कृतपूर्वाह्णिकक्रियः । <br>
गमनं रोचयामास वाक्यं चेदमुवाच ह ॥१-३५-३॥<br>
<br>
अयं शोणः शुभजलोऽगाधः पुलिनमण्डितः ।<br>
कतरेण पथा ब्रह्मन् संतरिष्यामहे वयम् ॥१-३५-४॥<br>
<br>
एवमुक्तस्तु रामेण विश्वामित्रोऽब्रवीदिदम् ।<br>
एष पन्था मयोद्दिष्टो येन यान्ति महर्षयः ॥१-३५-५॥<br>
<br>
एवमुक्ता महर्षयो विश्वामित्रेण धीमता ।<br>
पश्यन्तस्ते प्रयाता वै वनानि विविधानि च ॥१-३५-०६॥<br>
<br>
ते गत्वा दूरमध्वानं गतेऽर्धदिवसे तदा ।<br>
जाह्नवीं सरितां श्रेष्ठां ददृशुर्मुनिसेविताम् ॥१-३५-७॥<br>
<br>
तां दृष्ट्वा पुण्यसलिलां हंससारससेविताम् ।<br>
बभूवुर्मुनयः सर्वे मुदिताः सहराघवाः ॥१-३५-८॥<br>
<br>
तस्यास्तीरे तदा सर्वे चक्रुर्वासपरिग्रहम् ।<br>
ततः स्नात्वा यथान्यायं संतर्प्य  पितृदेवताः ॥१-३५-९॥<br>
<br>
हुत्वा चैवाग्निहोत्राणि प्राश्य चामृतवद्धविः ।<br>
विविशुर्जाह्नवीतीरे शुभा मुदितमानसाः ॥१-३५-१०॥<br>
<br>
विश्वामित्रं महात्मानं परिवार्य समन्ततः ।<br>
विष्ठिताश्च यथान्यायं राघवौ च यथार्हतः ।<br>
संप्रहृष्टमना रामो विश्वामित्रमथाब्रवीत् ॥१-३५-११॥<br>
<br>
भगवञ्छ्रोतुमिच्छामि गङ्गां त्रिपथगां नदीम् ।<br>
त्रैलोक्यं कथमाक्रम्य गता नदनदीपतिम् ॥१-३५-१२॥<br>
<br>
चोदितो रामवाक्येन विश्वामित्रो महामुनिः ।<br>
वृद्धिं जन्म च गङ्गाया वक्तुमेवोपचक्रमे ॥१-३५-१३॥<br>
<br>
शैलेन्द्रो हिमवान् राम धातूनामाकरो महान् ।<br>
तस्य कन्याद्वयं राम रूपेणाप्रतिमं भुवि ॥१-३५-१४॥<br>
<br>
या मेरुदुहिता राम तयोर्माता सुमध्यमा ।<br>
नाम्ना मेना मनोज्ञा वै पत्नी हिमवतः प्रिया ॥१-३५-१५॥<br>
<br>
तस्यां गङ्गेयमभवज्ज्येष्ठा हिमवतः सुता ।<br>
उमा नाम द्वितीयाभूत् कन्या तस्यैव राघव ॥१-३५-१६॥<br>
<br>
अथ ज्येष्ठां सुराः सर्वे देवकार्यचिकीर्षया ।<br>
शैलेन्द्रं वरयामासुर्गङ्गां त्रिपथगां नदीम् ॥१-३५-१७॥<br>
<br>
ददौ धर्मेण हिमवांस्तनयां लोकपावनीम् ।<br>
स्वच्छन्दपथगां गङ्गां त्रैलोक्यहितकाम्यया ॥१-३५-१८॥<br>
<br>
प्रतिगृह्य त्रिलोकार्थं त्रिलोकहितकांक्षिणः ।<br>
गङ्गामादाय तेऽगच्छन् कृतार्थेनान्तरात्मना ॥१-३५-१९॥<br>
<br>
या चान्या शैलदुहिता कन्याऽसीद् रघुनन्दन ।<br>
उग्रं सुव्रतमास्थाय तपस्तेपे तपोधना ॥१-३५-२०॥<br>
<br>
उग्रेण तपसा युक्तां ददौ शैलवरः सुताम् ।<br>
रुद्रायाप्रतिरूपाय उमां लोकनमस्कृताम् ॥१-३५-२१॥<br>
<br>
एते ते शैलराजस्य सुते लोकनमस्कृते ।<br>
गङ्गा च सरितां श्रेष्ठा उमादेवी च राघव ॥१-३५-२२॥<br>
<br>
एतत् ते सर्वमाख्यातं यथा त्रिपथगामिनी ।<br>
खं गता प्रथमं तात गतिं गतिमतां वर ॥१-३५-२३॥<br>
<br>
सैषा सुरनदी रम्या शैलेन्द्रतनया तदा ।<br>
सुरलोकं समारूढा विपापा जलवाहिनी ॥१-३५-२४॥<br>
<br>
<b>इत्यार्षे श्रीमद्रामायणे वाल्मीकीये आदिकाव्ये बालकाण्डे पञ्चत्रिंशः सर्गः ॥१-३५॥</b>
