<b>श्रीमद्वाल्मीकियरामायणे बालकाण्डे त्रयोदशः सर्गः ॥१-१३॥</b><br>
<br>
पुनः प्राप्ते वसन्ते तु पूर्णः संवत्सरोऽभवत् ।<br>
प्रसवार्थं गतो यष्टुं हयमेधेन वीर्यवान् ॥१-१३-१॥<br>
<br>
अभिवाद्य वसिष्ठं च न्यायतः प्रतिपूज्य च ।<br>
अब्रवीत् प्रश्रितं वाक्यं प्रसवार्थं द्विजोत्तमम् ॥१-१३-२॥<br>
<br>
यज्ञो मे क्रियतां ब्रह्मन् यथोक्तं मुनिपुङ्गव ।<br>
यथा न विघ्नाः क्रियन्ते यज्ञाङ्गेषु विधीयताम् ॥१-१३-३॥<br>
<br>
भवान् स्निग्धः सुहृन्मह्यं गुरुश्च परमो महान् ।<br>
वोढव्यो भवता चैव भारो यज्ञस्य चोद्यतः ॥१-१३-४॥<br>
<br>
तथेति च स राजानमब्रवीद् द्विजसत्तमः ।<br>
करिष्ये सर्वमेवैतद् भवता यत् समर्थितम् ॥१-१३-५॥<br>
<br>
ततोऽब्रवीद् द्विजान् वृद्धान् यज्ञकर्मसुनिष्ठितान् ।<br>
स्थापत्ये निष्ठितांश्चैव वृद्धान् परमधार्मिकान् ॥१-१३-६॥<br>
<br>
कर्मान्तिकाञ्शिल्पकारान् वर्धकीन् खनकानपि ।<br>
गणकाञ्शिल्पिनश्चैव तथैव नटनर्तकान् ॥१-१३-७॥<br>
<br>
तथा शुचीञ्शास्त्रविदः  पुरुषान् सुबहुश्रुतान् ।<br>
यज्ञकर्म समीहन्तां भवन्तो राजशासनात् ॥१-१३-८॥<br>
<br>
इष्टका बहुसाहस्री शीघ्रमानीयतामिति ।<br>
उपकार्याः क्रियन्तां च राज्ञो बहुगुणान्विताः ॥१-१३-९॥<br>
<br>
ब्राह्मणावसथाश्चैव कर्तव्याः शतशः शुभाः ।<br>
भक्ष्यान्नपानैर्बहुभिः समुपेताः सुनिष्ठिताः ॥१-१३-१०॥<br>
<br>
तथा पौरजनस्यापि कर्तव्याश्च सुविस्तराः ।<br>
आगतानां सुदूराच्च पार्थिवानां पृथक् पृथक् ॥१-१३-११॥<br>
<br>
वाजिवारणशालाश्च तथा शय्यागृहाणि च ।<br>
भटानां महदावासा वैदेशिकनिवासिनाम् ॥१-१३-१२॥<br>
<br>
आवासा बहुभक्ष्या वै सर्वकामैरुपस्थिताः ।<br>
तथा पौरजनस्यापि जनस्य बहुशोभनम् ॥१-१३-१३॥<br>
<br>
दातव्यमन्नं विधिवत् सत्कृत्य न तु लीलया ।<br>
सर्वे वर्णा यथा पूजां प्राप्नुवन्ति सुसत्कृताः ॥१-१३-१४॥<br>
<br>
न चावज्ञा प्रयोक्तव्या कामक्रोधवशादपि ।<br>
यज्ञकर्मसु ये व्यग्राः पुरुषाः शिल्पिनस्तथा ॥१-१३-१५॥<br>
<br>
तेषामपि विशेषेण पूजा कार्या यथाक्रमम् ।<br>
ये स्युः सम्पूजिताः सर्वे वसुभिर्भोजनेन च ॥१-१३-१६॥ <br>
<br>
यथा सर्वं सुविहितं न किंचित् परिहीयते ।<br>
तथा भवन्तः कुर्वन्तु प्रीतियुक्तेन चेतसा ॥१-१३-१७॥<br>
<br>
ततः सर्वे समागम्य वसिष्ठमिदमब्रुवन् ।<br>
यथेष्टं तत् सुविहितं न किंचित् परिहीयते ॥१-१३-१८॥<br>
<br>
यथोक्तं तत् करिष्यामो न किंचित् परिहास्यते ।<br>
ततः सुमन्त्रमाहूय वसिष्ठो वाक्यमब्रवीत् ॥१-१३-१९॥<br>
<br>
निमन्त्रयस्व नृपतीन् पृथिव्यां ये च धार्मिकाः ।<br>
ब्राह्मणान् क्षत्रियान् वैश्याञ्शूद्रांश्चैव  सहस्रशः ॥१-१३-२०॥<br>
<br>
समानयस्व सत्कृत्य सर्वदेशेषु मानवान् ।<br>
मिथिलाधिपतिं शूरं जनकं सत्यवादिनम् ॥१-१३-२१॥<br>
<br>
तमानय महाभागं स्वयमेव सुसत्कृतम् ।<br>
पूर्वं सम्बन्धिनं ज्ञात्वा ततः पूर्वं ब्रवीमि ते ॥१-१३-२२॥<br>
<br>
तथा काशिपतिं स्निग्धं सततं प्रियवादिनम् ।<br>
सद्वृत्तं देवसंकाशं स्वयमेवानयस्व ह ॥१-१३-२३॥<br>
<br>
तथा केकयराजानं वृद्धं परमधार्मिकम् ।<br>
श्वशुरं राजसिंहस्य सपुत्रं तमिहानय ॥१-१३-२४॥<br>
<br>
अङ्गेश्वरं महेष्वासं रोमपादं सुसत्कृतम् ।<br>
वयस्यं राजसिंहस्य सपुत्रं तमिहानय ॥१-१३-२५॥<br>
<br>
तथा कोसलराजानं भानुमन्तं सुसंस्कृतम् ।<br>
मगधाधिपतिं शूरं सर्वशास्त्रविशारदम् ॥१-१३-२६॥<br>
<br>
प्राप्तिज्ञं परमोदारं सत्कृतं पुरुषर्षभम् ।<br>
राज्ञः शासनमादाय चोदयस्व नृपर्षभान् ।<br>
प्राचीनान् सिन्धुसौवीरान् सौराष्ठ्रेयांश्च पार्थिवान् ॥१-१३-२७॥<br>
<br>
दाक्षिणात्यान् नरेन्द्रांश्च  समस्तानानयस्व ह ।<br>
सन्ति स्निग्धाश्च ये चान्ये राजानः पृथिवीतले ॥१-१३-२८॥<br>
<br>
तानानय यथा क्षिप्रं सानुगान् सहबान्धवान् ।<br>
एतान् दूतैर्महाभागैरानयस्व नृपाज्ञया ॥१-१३-२९॥<br>
<br>
वसिष्ठवाक्यं तच्छ्रुत्वा सुमन्त्रस्त्वरितं तदा ।<br>
व्यादिशत् पुरुषांस्तत्र राज्ञामानयने शुभान् ॥१-१३-३०॥<br>
<br>
स्वयमेव हि धर्मात्मा प्रयातो मुनिशासनात् ।<br>
सुमन्त्रस्त्वरितो भूत्वा समानेतुं महामतिः ॥१-१३-३१॥<br>
<br>
ते च कर्मान्तिकाः सर्वे वसिष्ठाय महर्षये ।<br>
सर्वं निवेदयन्ति स्म यज्ञे यदुपकल्पितम् ॥१-१३-३२॥<br>
<br>
ततः प्रीतो द्विजश्रेष्ठस्तान् सर्वान् मुनिरब्रवीत् ।<br>
अवज्ञया न दातव्यं कस्यचिल्लीलयापि वा ॥१-१३-३३॥<br>
<br>
अवज्ञया कृतं हन्याद् दातारं नात्र संशयः ।<br>
ततः कैश्चिदहोरात्रैरुपयाता महीक्षितः ॥१-१३-३४॥<br>
<br>
बहूनि रत्नान्यादाय राज्ञो दशरथस्य ह ।<br>
ततो वसिष्ठः सुप्रीतो राजानमिदमब्रवीत् ॥१-१३-३५॥<br>
<br>
उपयाता नरव्याघ्र राजानस्तव शासनात् ।<br>
मयापि सत्कृताः सर्वे यथार्हं राजसत्तमाः ॥१-१३-३६॥<br>
<br>
यज्ञियं च कृतं सर्वं पुरुषैः सुसमाहितैः ।<br>
निर्यातु च भवान् यष्टुं यज्ञायतनमन्तिकात् ॥१-१३-३७॥<br>
<br>
सर्वकामैरुपहृतैरुपेतं वै समन्ततः ।<br>
द्रष्टुमर्हसि राजेन्द्र मनसेव विनिर्मितम् ॥१-१३-३८॥<br>
<br>
तथा वसिष्ठवचनादृशष्यशृङ्गस्य चोभयोः ।<br>
दिवसे शुभनक्षत्रे निर्यातो जगतीपतिः ॥१-१३-३९॥<br>
<br>
ततो वसिष्ठप्रमुखाः सर्व एव द्विजोत्तमाः ।<br>
ऋष्यशृङ्गं पुरस्कृत्य यज्ञकर्मारभंस्तदा ॥१-१३-४०॥<br>
<br>
यज्ञवाटं गताः सर्वे यथाशास्त्रं यथाविधि ।<br>
श्रीमांश्च सह पत्नीभी राजा दीक्षामुपाविशत् ॥१-१३-४१॥<br>
<br>
<b>इत्यार्षे श्रीमद्रामायणे वाल्मीकीये आदिकाव्ये बालकाण्डे त्रयोदशः सर्गः ॥१-१३॥</b>
