<b>श्रीमद्वाल्मीकियरामायणे बालकाण्डे द्विसप्ततितमः सर्गः ॥१-७२॥</b><br>
<br>
तमुक्तवन्तं वैदेहं विश्वामित्रो महामुनिः।<br>
उवाच वचनं वीरं वसिष्ठसहितो नृपम्॥ १॥<br>
<br>
अचिन्त्यान्यप्रमेयाणि कुलानि नरपुंगव।<br>
इक्ष्वाकूणां विदेहानां नैषां तुल्योऽस्ति कश्चन॥ २॥<br>
<br>
सदृशो धर्मसम्बन्धः सदृशो रूपसम्पदा।<br>
रामलक्ष्मणयो राजन् सीता चोर्मिलया सह॥ ३॥<br>
<br>
वक्तव्यं च नरश्रेष्ठ श्रूयतां वचनं मम।<br>
भ्राता यवीयान् धर्मज्ञ एष राजा कुशध्वजः॥ ४॥<br>
<br>
अस्य धर्मात्मनो राजन् रूपेणाप्रतिमं भुवि।<br>
सुताद्वयं नरश्रेष्ठ पत्न्यर्थं वरयामहे॥ ५॥<br>
<br>
भरतस्य कुमारस्य शत्रुघ्नस्य च धीमतः।<br>
वरये ते सुते राजंस्तयोरर्थे महात्मनोः॥ ६॥<br>
<br>
पुत्रा दशरथस्येमे रूपयौवनशालिनः।<br>
लोकपालसमाः सर्वे देवतुल्यपराक्रमाः॥ ७॥<br>
<br>
उभयोरपि राजेन्द्र सम्बन्धेनानुबध्यताम्।<br>
इक्ष्वाकुकुलमव्यग्रं भवतः पुण्यकर्मणः॥ ८॥<br>
<br>
विश्वामित्रवचः श्रुत्वा वसिष्ठस्य मते तदा।<br>
जनकः प्राञ्जलिर्वाक्यमुवाच मुनिपुंगवौ॥ ९॥<br>
<br>
कुलं धन्यमिदं मन्ये येषां तौ मुनिपुंगवौ।<br>
सदृशं कुलसम्बन्धं यदाज्ञापयतः स्वयम्॥ १०॥<br>
<br>
एवं भवतु भद्रं वः कुशध्वजसुते इमे।<br>
पत्न्यौ भजेतां सहितौ शत्रुघ्नभरतावुभौ॥ ११॥<br>
<br>
एकाह्ना राजपुत्रीणां चतसॄणां महामुने।<br>
पाणीन् गृह्णन्तु चत्वारो राजपुत्रा महाबलाः॥ १२॥<br>
<br>
उत्तरे दिवसे ब्रह्मन् फल्गुनीभ्यां मनीषिणः।<br>
वैवाहिकं प्रशंसन्ति भगो यत्र प्रजापतिः॥ १३॥<br>
<br>
एवमुक्त्वा वचः सौम्यं प्रत्युत्थाय कृताञ्जलिः।<br>
उभौ मुनिवरौ राजा जनको वाक्यमब्रवीत्॥ १४॥<br>
<br>
परो धर्मः कृतो मह्यं शिष्योऽस्मि भवतोस्तथा।<br>
इमान्यासनमुख्यानि आस्यतां मुनिपुंगवौ॥ १५॥<br>
<br>
यथा दशरथस्येयं तथायोध्या पुरी मम।<br>
प्रभुत्वे नास्ति संदेहो यथार्हं कर्तुमर्हथ॥ १६॥<br>
<br>
तथा ब्रुवति वैदेहे जनके रघुनन्दनः।<br>
राजा दशरथो हृष्टः प्रत्युवाच महीपतिम्॥ १७॥<br>
<br>
युवामसंख्येयगुणौ भ्रातरौ मिथिलेश्वरौ।<br>
ऋषयो राजसङ्घाश्च भवद्भ्यामभिपूजिताः॥ १८॥<br>
<br>
स्वस्ति प्राप्नुहि भद्रं ते गमिष्यामः स्वमालयम्।<br>
श्राद्धकर्माणि विधिवद्विधास्य इति चाब्रवीत्॥ १९॥<br>
<br>
तमापृष्ट्वा नरपतिं राजा दशरथस्तदा।<br>
मुनीन्द्रौ तौ पुरस्कृत्य जगामाशु महायशाः॥ २०॥<br>
<br>
स गत्वा निलयं राजा श्राद्धं कृत्वा विधानतः।<br>
प्रभाते काल्यमुत्थाय चक्रे गोदानमुत्तमम्॥ २१॥<br>
<br>
गवां शतसहस्रं च ब्राह्मणेभ्यो नराधिपः।<br>
एकैकशो ददौ राजा पुत्रानुद्दिश्य धर्मतः॥ २२॥<br>
<br>
सुवर्णशृङ्ग्यः सम्पन्नाः सवत्साः कांस्यदोहनाः।<br>
गवां शतसहस्राणि चत्वारि पुरुषर्षभः॥ २३॥<br>
<br>
वित्तमन्यच्च सुबहु द्विजेभ्यो रघुनन्दनः।<br>
ददौ गोदानमुद्दिश्य पुत्राणां पुत्रवत्सलः॥ २४॥<br>
<br>
स सुतैः कृतगोदानैर्वृतः सन्नृपतिस्तदा।<br>
लोकपालैरिवाभाति वृतः सौम्यः प्रजापतिः॥ २५॥<br>
<br>
<b>इत्यार्षे श्रीमद्रामायणे वाल्मीकीये आदिकाव्ये बालकाण्डे द्विसप्ततितमः सर्गः ॥१-७२॥</b><br>
