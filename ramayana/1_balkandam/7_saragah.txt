<b>श्रीमद्वाल्मीकियरामायणे बालकाण्डे सप्तमः सर्गः ॥१-७॥</b><br>
<br>
तस्यामात्या गुणैरासन्विक्ष्वाकोः सुमहात्मनः ।<br>
मन्त्रज्ञाश्चेङ्गितज्ञाश्च नित्यं प्रियहिते रताः ॥१-७-१॥<br>
<br>
अष्टौ  बभूवुर्वीरस्य तस्यामात्या यशस्विनः ।<br>
शुचयश्चानुरक्ताश्च राजकृत्येषु नित्यशः ॥१-७-२॥<br>
<br>
धृष्टिर्जयन्तो विजयः सुराष्ट्रो राष्ट्र्वर्धनः ।<br>
अकोपो धर्मपालश्च  सुमन्त्रश्चाष्टमोऽर्थवित् ॥१-७-३॥<br>
<br>
ऋत्विजौ द्वावभिमतौ तस्यास्तामृषिसत्तमौ ।<br>
वसिष्ठो वामदेवश्च मन्त्रिणश्च तथापरे ॥१-७-४॥<br>
<br>
सुयज्ञोऽप्यथ जाबालिः काश्यपोऽप्यथ गौतमः ।<br>
मार्कण्डेयस्तु दीर्घायुस्तथा कात्यायनो द्विजः ॥१-७-५॥<br>
<br>
एतैर्ब्रह्मर्षिभिर्नित्यमृत्विजस्तस्य पौर्वकाः ।<br>
विद्याविनीता ह्रीमन्तः कुशला नियतेन्द्रियाः ॥१-७-६॥<br>
<br>
श्रीमन्तश्च महात्मानः शास्त्रज्ञा  दृढविक्रमाः ।<br>
कीर्तिमन्तः प्रणिहिता यथावचनकारिणः ॥१-७-७॥<br>
<br>
तेजःक्षमायशःप्राप्ताः  स्मितपूर्वाभिभाषिणः ।<br>
क्रोधात् कामार्थहेतोर्वा न ब्रूयुरनृतं  वचः ॥१-७-८॥<br>
<br>
तेषामविदितं किंचित् स्वेषु नास्ति परेषु  वा ।<br>
क्रियमाणं कृतं वापि चारेणापि चिकीर्षितम् ॥१-७-९॥<br>
<br>
कुशला व्यवहारेषु सौहृदेषु परीक्षिताः ।<br>
प्राप्तकालं यथा दण्डं धारयेयुः सुतेष्वपि ॥१-७-१०॥<br>
<br>
कोशसंग्रहणे युक्ता बलस्य च परिग्रहे ।<br>
अहितं चापि पुरुषं न हिंस्युरविदूषकम् ॥१-७-११॥<br>
<br>
वीराश्च नियतोत्साहा राजशास्त्रमनुष्ठिताः।<br>
शुचीनां रक्षितारश्च नित्यं विषयवासिनाम् ॥१-७-१२॥<br>
<br>
ब्रह्मक्षत्रमहिंसन्तस्ते कोशं समपूरयन् ।<br>
सुतीक्ष्णदण्डाः सम्प्रेक्ष्य पुरुषस्य  बलाबलम् ॥१-७-१३॥<br>
<br>
शुचीनामेकबुद्धीनां सर्वेषां सम्प्रजानताम् ।<br>
नासीत्पुरे वा राष्ट्रे वा मृषावादी नरः  क्वचित् ॥१-७-१४॥<br>
<br>
क्वचिन्न दुष्टस्तत्रासीत् परदाररतिर्नरः ।<br>
प्रशान्तं सर्वमेवासीद् राष्ट्रं पुरवरं च  तत् ॥१-७-१५॥<br>
<br>
सुवाससः सुवेशाश्च ते च सर्वे शुचिव्रताः ।<br>
हितार्थाश्च नरेन्द्रस्य जाग्रतो नयचक्षुषा ॥१-७-१६॥<br>
<br>
गुरोर्गुणगृहीताश्च प्रख्याताश्च पराक्रमैः ।<br>
विदेशेष्वपि विज्ञाताः सर्वतो  बुद्धिनिश्चयाः ॥१-७-१७॥<br>
<br>
अभितो गुणवन्तश्च न चासन् गुणवर्जिताः ।<br>
सन्धिविग्रहतत्वज्ञाः प्रकृत्या सम्पदान्विताः ॥१-७-१८॥<br>
<br>
मंत्रसंवरणे शक्ताः शक्ताः सूक्ष्मासु बुद्धिषु ।<br>
नीतिशास्त्रविशेषज्ञाः सततं प्रियवादिनः ॥१-७-१९॥<br>
<br>
ईदृशैस्तैरमात्यैश्च राजा दशरथोऽनघः ।<br>
उपपन्नो गुणोपेतैरन्वशासद् वसुन्धराम् ॥१-७-२०॥<br>
<br>
अवेक्ष्यमाणश्चारेण प्रजा धर्मेण रक्षयन् ।<br>
प्रजानां पालनं कुर्वन्नधर्मं परिवर्जयन् ॥१-७-२१॥<br>
<br>
विश्रुतस्त्रिषु लोकेषु वदान्यः सत्यसंगरः ।<br>
स तत्र पुरुषव्याघ्रः शशास पृथिवीमिमाम् ॥१-७-२२॥<br>
<br>
नाध्यगच्छद्विशिष्टं वा तुल्यं वा  शत्रुमात्मनः ।<br>
मित्रवान्नतसामन्तः प्रतापहतकण्टकः ।<br>
स शशास जगद् राजा दिवि देवपतिर्यथा ॥१-७-२३॥<br>
<br>
तैर्मन्त्रिभिर्मन्त्रहितै निविष्टै-<br>
<span class="mw-poem-indented" style="display: inline-block; margin-inline-start: 2em;">र्वृतोऽनुरक्तैः  कुशलैः समर्थैः ।</span><br>
स पार्थिवो दीप्तिमवाप  युक्त-<br>
<span class="mw-poem-indented" style="display: inline-block; margin-inline-start: 2em;">स्तेजोमयैर्गोभिरिवोदितोऽर्कः ॥१-७-२४॥</span><br>
<br>
<b>इत्यार्षे श्रीमद्रामायणे वाल्मीकीये आदिकाव्ये बालकाण्डे सप्तमः सर्गः ॥१-७॥</b><br>
