<b>श्रीमद्वाल्मीकियरामायणे बालकाण्डे त्रिपञ्चाशः सर्गः ॥१-५३॥</b><br>
<br>
एवमुक्ता वसिष्ठेन शबला शत्रुसूदन।<br>
विदधे कामधुक् कामान् यस्य यस्येप्सितं यथा॥ १॥<br>
<br>
इक्षून् मधूंस्तथा लाजान् मैरेयांश्च वरासवान्।<br>
पानानि च महार्हाणि भक्ष्यांश्चोच्चावचानपि॥ २॥<br>
<br>
उष्णाढ्यस्यौदनस्यात्र राशयः पर्वतोपमाः।<br>
मृष्टान्यन्नानि सूपांश्च दधिकुल्यास्तथैव च॥ ३॥<br>
<br>
नानास्वादुरसानां च खाण्डवानां तथैव च।<br>
भोजनानि सुपूर्णानि गौडानि च सहस्रशः॥ ४॥<br>
<br>
सर्वमासीत् सुसंतुष्टं हृष्टपुष्टजनायुतम्।<br>
विश्वामित्रबलं राम वसिष्ठेन सुतर्पितम्॥ ५॥<br>
<br>
विश्वामित्रो हि राजर्षिर्हृष्टपुष्टस्तदाभवत्।<br>
सान्तःपुरवरो राजा सब्राह्मणपुरोहितः॥ ६॥<br>
<br>
सामात्यो मन्त्रिसहितः सभृत्यः पूजितस्तदा।<br>
युक्तः परमहर्षेण वसिष्ठमिदमब्रवीत्॥ ७॥<br>
<br>
पूजितोऽहं त्वया ब्रह्मन् पूजार्हेण सुसत्कृतः।<br>
श्रूयतामभिधास्यामि वाक्यं वाक्यविशारद॥ ८॥<br>
<br>
गवां शतसहस्रेण दीयतां शबला मम।<br>
रत्नं हि भगवन्नेतद् रत्नहारी च पार्थिवः॥ ९॥<br>
<br>
तस्मान्मे शबलां देहि ममैषा धर्मतो द्विज।<br>
एवमुक्तस्तु भगवान् वसिष्ठो मुनिपुंगवः॥ १०॥<br>
<br>
विश्वामित्रेण धर्मात्मा प्रत्युवाच महीपतिम्।<br>
नाहं शतसहस्रेण नापि कोटिशतैर्गवाम्॥ ११॥<br>
<br>
राजन् दास्यामि शबलां राशिभी रजतस्य वा।<br>
न परित्यागमर्हेयं मत्सकाशादरिंदम॥ १२॥<br>
<br>
शाश्वती शबला मह्यं कीर्तिरात्मवतो यथा।<br>
अस्यां हव्यं च कव्यं च प्राणयात्रा तथैव च॥ १३॥<br>
<br>
आयत्तमग्निहोत्रं च बलिर्होमस्तथैव च।<br>
स्वाहाकारवषट्कारौ विद्याश्च विविधास्तथा॥ १४॥<br>
<br>
आयत्तमत्र राजर्षे सर्वमेतन्न संशयः।<br>
सर्वस्वमेतत् सत्येन मम तुष्टिकरी तथा॥ १५॥<br>
<br>
कारणैर्बहुभी राजन् न दास्ये शबलां तव।<br>
वसिष्ठेनैवमुक्तस्तु विश्वामित्रोऽब्रवीत् तदा॥ १६॥<br>
<br>
संरब्धतरमत्यर्थं वाक्यं वाक्यविशारदः।<br>
हैरण्यकक्षग्रैवेयान् सुवर्णाङ्कुशभूषितान्॥ १७॥<br>
<br>
ददामि कुञ्जराणां ते सहस्राणि चतुर्दश।<br>
हैरण्यानां रथानां च श्वेताश्वानां चतुर्युजाम्॥ १८॥<br>
<br>
ददामि ते शतान्यष्टौ किंकिणीकविभूषितान्।<br>
हयानां देशजातानां कुलजानां महौजसाम्।<br>
सहस्रमेकं दश च ददामि तव सुव्रत॥ १९॥<br>
<br>
नानावर्णविभक्तानां वयःस्थानां तथैव च।<br>
ददाम्येकां गवां कोटिं शबला दीयतां मम॥ २०॥<br>
<br>
यावदिच्छसि रत्नानि हिरण्यं वा द्विजोत्तम।<br>
तावद् ददामि ते सर्वं दीयतां शबला मम॥ २१॥<br>
<br>
एवमुक्तस्तु भगवान् विश्वामित्रेण धीमता।<br>
न दास्यामीति शबलां प्राह राजन् कथंचन॥ २२॥<br>
<br>
एतदेव हि मे रत्नमेतदेव हि मे धनम्।<br>
एतदेव हि सर्वस्वमेतदेव हि जीवितम्॥ २३॥<br>
<br>
दर्शश्च पौर्णमासश्च यज्ञाश्चैवाप्तदक्षिणाः।<br>
एतदेव हि मे राजन् विविधाश्च क्रियास्तथा॥ २४॥<br>
<br>
अतोमूलाः क्रियाः सर्वा मम राजन् न संशयः।<br>
बहुना किं प्रलापेन न दास्ये कामदोहिनीम्॥ २५॥<br>
