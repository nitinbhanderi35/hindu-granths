<b>श्रीमद्वाल्मीकियरामायणे बालकाण्डे त्रयोविंशः सर्गः ॥१-२३॥</b><br><br><br>
<br>
प्रभातायां तु शर्वर्यां विश्वामित्रो महामुनिः ।<br>
अभ्यभाषत काकुत्स्थं शयानं पर्णसंस्तरे ॥१-२३-१॥<br>
<br>
कौसल्या सुप्रजा राम पूर्वा संध्या प्रवर्तते ।<br>
उत्तिष्ठ नरशार्दूल कर्तव्यं दैवमाह्निकम् ॥१-२३-२॥<br>
<br>
तस्यर्षेः परमोदारं वचः श्रुत्वा नरोत्तमौ ।<br>
स्नात्वा कृतोदकौ वीरौ जेपतुः परमं जपम् ॥१-२३-३॥<br>
<br>
कृताह्निकौ महावीर्यौ विश्वामित्रं तपोधनम् ।<br>
अभिवाद्यातिसंहृष्टौ गमनायाभितस्थतुः ॥१-२३-४॥<br>
<br>
तौ प्रयान्तौ महावीर्यौ दिव्यां त्रिपथगां नदीम् ।<br>
ददृशाते ततस्तत्र सरय्वाः संगमे शुभे ॥१-२३-५॥<br>
<br>
तत्राश्रमपदं पुण्यमृषीणां भावितात्मनाम् ।<br>
बहुवर्षसहस्राणि तप्यतां परमं तपः ॥१-२३-६॥<br>
<br>
तं दृष्ट्वा परमप्रीतौ राघवौ पुण्यमाश्रमम् ।<br>
ऊचतुस्तं महात्मानं विश्वामित्रमिदं वचः ॥१-२३-७॥<br>
<br>
कस्यायमाश्रमः पुण्यः को न्वस्मिन्वसते पुमान् ।<br>
भगवञ्श्रोतुमिच्छावः परं कौतूहलं हि नौ ॥१-२३-८॥<br>
<br>
तयोस्तद्वचनं श्रुत्वा प्रहस्य मुनिपुङ्गवः ।<br>
अब्रवीच्छ्रूयतां राम यस्यायं पूर्व आश्रमः ॥१-२३-९॥<br>
<br>
कन्दर्पो मूर्तिमानासीत्काम इत्युच्यते बुधैः ।<br>
तपस्यन्तमिह स्थाणुं नियमेन समाहितम् ॥१-२३-१०॥<br>
<br>
कृतोद्वाहं तु देवेशं गच्छन्तं समरुद्गणम् ।<br>
धर्षयामास दुर्मेधा हुंकृतश्च महात्मना ॥१-२३-११॥<br>
<br>
अवध्यातश्च रुद्रेण चक्षुषा रघुनन्दन ।<br>
व्यशीर्यन्त शरीरात् स्वात् सर्वगात्राणि दुर्मतेः ॥१-२३-१२॥<br>
<br>
तस्य गात्रं हतं तत्र निर्दग्धस्य महात्मना ।<br>
अशरीरः कृतः कामः क्रोधाद् देवेश्वरेण ह ॥१-२३-१३॥<br>
<br>
अनङ्ग इति विख्यातस्तदा प्रभृति राघव ।<br>
स चाङ्गविषयः श्रीमान् यत्राङ्गं स मुमोच ह ॥१-२३-१४॥<br>
<br>
तस्यायमाश्रमः पुण्यस्तस्येमे मुनयः पुरा ।<br>
शिष्या धर्मपरा वीर तेषां पापं न विद्यते ॥१-२३-१५॥<br>
<br>
इहाद्य रजनीं राम वसेम शुभदर्शन ।<br>
पुण्ययोः सरितोर्मध्ये श्वस्तरिष्यामहे वयम् ॥१-२३-१६॥<br>
<br>
अभिगच्छामहे सर्वे शुचयः पुण्यमाश्रमम् ।<br>
इह वासः परोऽस्माकं सुखं वस्त्यामहे निशाम् ॥१-२३-१७॥<br>
<br>
स्नाताश्च कृतजप्याश्च हुतहव्या नरोत्तम ।<br>
तेषां संवदतां तत्र तपोदीर्घेण चक्षुषा ॥१-२३-१८॥<br>
<br>
विज्ञाय परमप्रीता मुनयो हर्षमागमन् ।<br>
अर्घ्यं पाद्यं तथाऽऽतिथ्यं  निवेद्य कुशिकात्मजे ॥१-२३-१९॥<br>
<br>
रामलक्ष्मणयोः पश्चादकुर्वन्नतिथिक्रियाम् ।<br>
सत्कारं समनुप्राप्य कथाभिरभिरञ्जयन् ॥१-२३-२०॥<br>
<br>
यथार्हमजपन् संध्यामृषयस्ते समाहिताः ।<br>
तत्र वासिभिरानीता मुनिभिः सुव्रतैः सह ॥१-२३-२१॥<br>
<br>
न्यवसन् सुसुखं तत्र कामाश्रमपदे तथा ।<br>
कथाभिरभिरामभिरभिरमौ नृपात्मजौ ।<br>
रमयामास धर्मात्मा कौशिको मुनिपुङ्गवः ॥१-२३-२२॥<br>
<br>
<b>इत्यार्षे श्रीमद्रामायणे वाल्मीकीये आदिकाव्ये बालकाण्डे त्रयोविंशः सर्गः ॥१-२३॥</b><br><br>
