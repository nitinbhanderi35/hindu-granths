<b>श्रीमद्वाल्मीकियरामायणे बालकाण्डे चतुर्विंशः सर्गः ॥१-२४॥</b><br>
<br>
ततः प्रभाते विमले कृताह्निकमरिन्दमौ ।<br>
विश्वामित्रं पुरस्कृत्य नद्यास्तीरमुपागतौ ॥१-२४-१॥<br>
<br>
ते च सर्वे महात्मानो मुनयः संशितव्रताः ।<br>
उपस्थाप्य शुभां नावं विश्वामित्रमथाब्रुवन् ॥१-२४-२॥<br>
<br>
आरोहतु भवान् नावं राजपुत्रपुरस्कृतः ।<br>
अरिष्टं गच्छ पन्थानं मा भूत् कालस्य पर्ययः ॥१-२४-३॥<br>
<br>
विश्वामित्रस्तथेत्युक्त्वा तानृषीन् प्रतिपूज्य च ।<br>
ततार सहितस्ताभ्यां सरितं सागरङ्गमाम् ॥१-२४-४॥                                                                                                     <br>
<br>
तत्र शुश्राव वै शब्दं तोयसंरम्भवर्धितम् ।<br>
मध्यमागम्य तोयस्य तस्य शब्दस्य निश्चयम् ॥१-२४-५॥<br>
<br>
ज्ञातुकामो महातेजाः सह रामः कनीयसा ।<br>
अथ रामः सरिन्मध्ये पप्रच्छ मुनिपुङ्गवम् ॥१-२४-६॥<br>
<br>
वारिणो भिद्यमानस्य किमयं तुमुलो ध्वनिः ।<br>
राघवस्य वचः श्रुत्वा कौतूहलसमन्वितम् ॥१-२४-७॥<br>
<br>
कथयामास धर्मात्मा तस्य शब्दस्य निश्चयम् ।<br>
कैलासपर्वते राम मनसा निर्मितं परम् ॥१-२४-८॥<br>
<br>
ब्रह्मणा नरशार्दूल तेनेदं मानसं सरः ।<br>
तस्मात् सुस्राव सरसः सायोध्यामुपगूहते ॥१-२४-९॥<br>
<br>
सरःप्रवृत्ता सरयूः पुण्या ब्रह्मसरश्च्युता ।<br>
तस्यायमतुलः शब्दो जाह्नवीमभिवर्तते ॥१-२४-१०॥<br>
<br>
वारिसंक्षोभजो राम प्रणामं नियतः कुरु ।<br>
ताभ्यां तु तावुभौ कृत्वा प्रणाममतिधार्मिकौ ॥१-२४-११॥<br>
<br>
तीरं दक्षिणमासाद्य जग्मतुर्लघुविक्रमौ ।<br>
स वनं घोरसंकाशं दृष्ट्वा नरवरात्मजः ॥१-२४-१२॥<br>
<br>
अविप्रहतमैक्ष्वाकः पप्रच्छ मुनिपुङ्गवम् ।<br>
अहो वनमिदं दुर्गं झिल्लिकागणसंयुतम् ॥१-२४-१३॥<br>
<br>
भैरवैः श्वापदैः कीर्णं शकुन्तैर्दारुणारवैः ।<br>
नानाप्रकारैः शकुनैर्वाश्यद्भिर्भैरवस्वनैः ॥१-२४-१४॥<br>
<br>
सिंहव्याघ्रवराहैश्च वारणैश्चापि शोभितम् ।<br>
धवाश्वकर्णककुभैर्बिल्वतिन्दुकपाटलैः ॥१-२४-१५॥<br>
<br>
संकीर्णं बदरीभिश्च किं न्विदं दारुणं वनम् ।<br>
तमुवाच महातेजा विश्वामित्रो महामुनिः ॥१-२४-१६॥<br>
<br>
श्रूयतां वत्स काकुत्स्थ यस्यैतद् दारुणं वनम् ।<br>
एतौ जनपदौ स्फीतौ पूर्वमास्तां नरोत्तम ॥१-२४-१७॥<br>
<br>
मलदाश्च करूषाश्च देवनिर्माणनिर्मितौ ।<br>
पुरा वृत्रवधे राम मलेन समभिप्लुतम् ॥१-२४-१८॥<br>
<br>
क्षुधा चैव सहस्राक्षं ब्रह्महत्या समाविशत् ।<br>
तमिन्द्रं मलिनं देवा ऋषयश्च तपोधनाः ॥१-२४-१९॥<br>
<br>
कलशैः स्नापयामासुर्मलं चास्य प्रमोचयन् ।<br>
इह भूम्यां मलं दत्त्वा देवाः कारूषमेव  च ॥१-२४-२०॥<br>
<br>
शरीरजं महेन्द्रस्य ततो हर्षं प्रपेदिरे ।<br>
निर्मलो निष्करूषश्च शुद्ध इन्द्रो यथाभवत् ॥१-२४-२१॥<br>
<br>
ददौ देशस्य सुप्रीतो वरं प्रादातनुत्तमम् ।<br>
इमौ जनपदौ स्फीतौ ख्यातिं लोके गमिष्यतः ॥१-२४-२२॥<br>
<br>
मलदाश्च करूषाश्च ममाङ्गमलधारिणौ ।<br>
साधु साध्विति तं देवाः पाकशासनमब्रुवन् ॥१-२४-२३॥<br>
<br>
देशस्य पूजां तां दृष्ट्वा कृतां शक्रेण धीमता ।<br>
एतौ जनपदौ स्फीतौ दीर्घकालमरिंदम ॥१-२४-२४॥<br>
<br>
मलदाश्च करूषाश्च मुदिता धनधान्यतः ।<br>
कस्यचित्त्वथ कालस्य यक्षिणी कामरूपिणी ॥१-२४-२५॥<br>
<br>
बलं नागसहस्रस्य धारयन्ती तदा ह्यभूत् ।<br>
ताटका नाम भद्रं ते भार्या सुन्दस्य धीमतः ॥१-२४-२६॥<br>
<br>
मारीचो राक्षसः पुत्रो यस्याः शक्रपराक्रमः ।<br>
वृत्तबाहुर्महाशीर्षो विपुलास्यतनुर्महान् ॥१-२४-२७॥<br>
<br>
राक्षसो भैरवाकारो नित्यं त्रासयते प्रजाः ।<br>
इमौ जनपदौ नित्यं विनाशयति राघव ॥१-२४-२८॥<br>
<br>
मलदांश्च करूषांश्च ताटका दुष्टचारिणी ।<br>
सेयं पन्थानमावृत्य वसत्यत्यर्धयोजने ॥१-२४-२९॥<br>
<br>
अत एव च गन्तव्यं ताटकाया वनं यतः ।<br>
स्वबाहुबलमाश्रित्य जहीमां दुष्टचारिणीम् ॥१-२४-३०॥<br>
<br>
मन्नियोगादिमं देशं कुरु निष्कण्टकं पुनः ।<br>
नहि कश्चिदिमं देशं  शक्तो ह्यागन्तुमीदृशम् ॥१-२४-३१॥<br>
<br>
यक्षिण्या घोरया राम उत्सादितमसह्यया ।<br>
एतत्ते सर्वमाख्यातं यथैतद् दारुणं वनम् ।<br>
यक्ष्या चोत्सादितं सर्वमद्यापि न  निवर्तते ॥१-२४-३२॥<br>
<br>
<b>इत्यार्षे श्रीमद्रामायणे वाल्मीकीये आदिकाव्ये बालकाण्डे चतुर्विंशः सर्गः ॥१-२४॥</b><br><br>
