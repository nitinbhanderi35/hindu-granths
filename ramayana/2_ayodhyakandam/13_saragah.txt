<b>श्रीमद्वाल्मीकियरामायणे अयोध्याकाण्डे त्रयोदशः सर्गः ॥२-१३॥</b><br>
<br>
अतदर्हं महाराजं शयानमतथोचितम्।<br>
ययातिमिव पुण्यान्ते देवलोकात् परिच्युतम्॥  १॥<br>
<br>
अनर्थरूपासिद्धार्था ह्यभीता भयदर्शिनी।<br>
पुनराकारयामास तमेव वरमङ्गना॥ २॥<br>
<br>
त्वं कत्थसे महाराज सत्यवादी दृढव्रतः।<br>
मम चेदं वरं कस्माद् विधारयितुमिच्छसि॥ ३॥<br>
<br>
एवमुक्तस्तु कैकेय्या राजा दशरथस्तदा।<br>
प्रत्युवाच ततः क्रुद्धो मुहूर्तं विह्वलन्निव॥ ४॥<br>
<br>
मृते मयि गते रामे वनं मनुजपुङ्गवे।<br>
हन्तानार्ये ममामित्रे सकामा सुखिनी भव॥ ५॥<br>
<br>
स्वर्गेऽपि खलु रामस्य कुशलं दैवतैरहम्।<br>
प्रत्यादेशादभिहितं धारयिष्ये कथं बत॥ ६॥<br>
<br>
कैकेय्याः प्रियकामेन रामः प्रव्राजितो वनम्।<br>
यदि सत्यं ब्रवीम्येतत् तदसत्यं भविष्यति॥  ७॥<br>
<br>
अपुत्रेण मया पुत्रः श्रमेण महता महान्।<br>
रामो लब्धो महातेजाः स कथं त्यज्यते मया॥  ८॥<br>
<br>
शूरश्च कृतविद्यश्च जितक्रोधः क्षमापरः।<br>
कथं कमलपत्राक्षो मया रामो विवास्यते॥ ९॥<br>
<br>
कथमिन्दीवरश्यामं दीर्घबाहुं महाबलम्।<br>
अभिराममहं रामं स्थापयिष्यामि दण्डकान्॥  १०॥<br>
<br>
सुखानामुचितस्यैव दुःखैरनुचितस्य च।<br>
दुःखं नामानुपश्येयं कथं रामस्य धीमतः॥ ११॥<br>
<br>
यदि दुःखमकृत्वा तु मम संक्रमणं भवेत्।<br>
अदुःखार्हस्य रामस्य ततः सुखमवाप्नुयाम्॥  १२॥<br>
<br>
नृशंसे पापसंकल्पे रामं सत्यपराक्रमम्।<br>
किं विप्रियेण कैकेयि प्रियं योजयसे मम॥  १३॥<br>
<br>
अकीर्तिरतुला लोके ध्रुवं परिभविष्यति।<br>
तथा विलपतस्तस्य परिभ्रमितचेतसः॥ १४॥<br>
<br>
अस्तमभ्यागमत् सूर्यो रजनी चाभ्यवर्तत।<br>
सा त्रियामा तदार्तस्य चन्द्रमण्डलमण्डिता॥  १५॥<br>
<br>
राज्ञो विलपमानस्य न व्यभासत शर्वरी।<br>
सदैवोष्णं विनिःश्वस्य वृद्धो दशरथो नृपः॥  १६॥<br>
<br>
विललापार्तवद् दुःखं गगनासक्तलोचनः।<br>
न प्रभातं त्वयेच्छामि निशे नक्षत्रभूषिते॥  १६॥<br>
<br>
क्रियतां मे दया भद्रे मयायं रचितोऽञ्जलिः।<br>
अथवा गम्यतां शीघ्रं नाहमिच्छामि  निर्घृणाम्॥ १८॥<br>
<br>
नृशंसां केकयीं द्रष्टुं यत्कृते व्यसनं मम।<br>
एवमुक्त्वा ततो राजा कैकेयीं संयताञ्जलिः॥  १९॥<br>
<br>
प्रसादयामास पुनः कैकेयीं राजधर्मवित्।<br>
साधुवृत्तस्य दीनस्य त्वद्‍गतस्य गतायुषः॥  २०॥<br>
<br>
प्रसादः क्रियतां भद्रे देवि राज्ञो विशेषतः।<br>
शून्ये न खलु सुश्रोणि मयेदं समुदाहृतम्॥  २१॥<br>
<br>
कुरु साधुप्रसादं मे बाले सहृदया ह्यसि।<br>
प्रसीद देवि रामो मे त्वद्दत्तं राज्यमव्ययम्॥ २२॥<br>
<br>
लभतामसितापाङ्गे यशः परमवाप्स्यसि।<br>
मम रामस्य लोकस्य गुरूणां भरतस्य च।<br>
प्रियमेतद् गुरुश्रोणि कुरु चारुमुखेक्षणे॥  २३॥<br>
<br>
विशुद्धभावस्य हि दुष्टभावा<br>
दीनस्य ताम्राश्रुकलस्य राज्ञः।<br>
श्रुत्वा विचित्रं करुणं विलापं<br>
भर्तुर्नृशंसा न चकार वाक्यम्॥ २४॥<br>
<br>
ततः स राजा पुनरेव मूर्च्छितः<br>
प्रियामतुष्टां प्रतिकूलभाषिणीम्।<br>
समीक्ष्य पुत्रस्य विवासनं प्रति<br>
क्षितौ विसंज्ञो निपपात दुःखितः॥ २५॥<br>
<br>
इतीव राज्ञो व्यथितस्य सा निशा<br>
जगाम घोरं श्वसतो मनस्विनः।<br>
विबोध्यमानः प्रतिबोधनं तदा<br>
निवारयामास स राजसत्तमः॥ २६॥<br>
<br>
<b>इत्यार्षे श्रीमद्रामायणे वाल्मीकीये आदिकाव्ये अयोध्याकाण्डे त्रयोदशः सर्गः ॥२-१३॥</b>
