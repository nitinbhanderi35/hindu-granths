<b>श्रीमद्वाल्मीकियरामायणे अयोध्याकाण्डे एकत्रिंशः सर्गः ॥२-३१॥</b><br>
<br>
एवं श्रुत्वा स संवादं लक्ष्मणः पूर्वमागतः।<br>
बाष्पपर्याकुलमुखः शोकं सोढुमशक्नुवन्॥ १॥<br>
<br>
स भ्रातुश्चरणौ गाढं निपीड्य रघुनन्दनः।<br>
सीतामुवाचातियशां राघवं च महाव्रतम्॥ २॥<br>
<br>
यदि गन्तुं कृता बुद्धिर्वनं मृगगजायुतम्।<br>
अहं त्वानुगमिष्यामि वनमग्रे धनुर्धरः॥ ३॥<br>
<br>
मया समेतोऽरण्यानि रम्याणि विचरिष्यसि।<br>
पक्षिभिर्मृगयूथैश्च संघुष्टानि समन्ततः॥ ४॥<br>
<br>
न देवलोकाक्रमणं नामरत्वमहं वृणे।<br>
ऐश्वर्यं चापि लोकानां कामये न त्वया विना॥ ५॥<br>
<br>
एवं ब्रुवाणः सौमित्रिर्वनवासाय निश्चितः।<br>
रामेण बहुभिः सान्त्वैर्निषिद्धः पुनरब्रवीत्॥ ६॥<br>
<br>
अनुज्ञातस्तु भवता पूर्वमेव यदस्म्यहम्।<br>
किमिदानीं पुनरपि क्रियते मे निवारणम्॥ ७॥<br>
<br>
यदर्थं प्रतिषेधो मे क्रियते गन्तुमिच्छतः।<br>
एतदिच्छामि विज्ञातुं संशयो हि ममानघ॥ ८॥<br>
<br>
ततोऽब्रवीन्महातेजा रामो लक्ष्मणमग्रतः।<br>
स्थितं प्राग्गामिनं धीरं याचमानं कृताञ्जलिम्॥ ९॥<br>
<br>
स्निग्धो धर्मरतो धीरः सततं सत्पथे स्थितः।<br>
प्रियः प्राणसमो वश्यो विजेयश्च सखा च मे॥ १०॥<br>
<br>
मयाद्य सह सौमित्रे त्वयि गच्छति तद्वनम्।<br>
को भजिष्यति कौसल्यां सुमित्रां वा यशस्विनीम्॥ ११॥<br>
<br>
अभिवर्षति कामैर्यः पर्जन्यः पृथिवीमिव।<br>
स कामपाशपर्यस्तो महातेजा महीपतिः॥ १२॥<br>
<br>
सा हि राज्यमिदं प्राप्य नृपस्याश्वपतेः सुता।<br>
दुःखितानां सपत्नीनां न करिष्यति शोभनम्॥  १३॥<br>
<br>
न भरिष्यति कौसल्यां सुमित्रां च सुदुःखिताम्।<br>
भरतो राज्यमासाद्य कैकेय्यां पर्यवस्थितः॥ १४॥<br>
<br>
तामार्यां स्वयमेवेह राजानुग्रहणेन वा।<br>
सौमित्रे भर कौसल्यामुक्तमर्थममुं चर॥ १५॥<br>
<br>
एवं मयि च ते भक्तिर्भविष्यति सुदर्शिता।<br>
धर्मज्ञगुरुपूजायां धर्मश्चाप्यतुलो महान्॥ १६॥<br>
<br>
एवं कुरुष्व सौमित्रे मत्कृते रघुनन्दन।<br>
अस्माभिर्विप्रहीणाया मातुर्नो न भवेत् सुखम्॥ १७॥<br>
<br>
एवमुक्तस्तु रामेण लक्ष्मणः श्लक्ष्णया गिरा।<br>
प्रत्युवाच तदा रामं वाक्यज्ञो वाक्यकोविदम्॥ १८॥<br>
<br>
तवैव तेजसा वीर भरतः पूजयिष्यति।<br>
कौसल्यां च सुमित्रां च प्रयतो नास्ति संशयः॥ १९॥<br>
<br>
यदि दुःस्थो न रक्षेत भरतो राज्यमुत्तमम्।<br>
प्राप्य दुर्मनसा वीर गर्वेण च विशेषतः॥ २०॥<br>
<br>
तमहं दुर्मतिं क्रूरं वधिष्यामि न संशयः।<br>
तत्पक्षानपि तान् सर्वांस्त्रैलोक्यमपि किं तु सा॥ २१॥<br>
<br>
कौसल्या बिभृयादार्या सहस्रं मद्विधानपि।<br>
यस्याः सहस्रं ग्रामाणां सम्प्राप्तमुपजीविनाम्॥ २२॥<br>
<br>
तदात्मभरणे चैव मम मातुस्तथैव च।<br>
पर्याप्ता मद्विधानां च भरणाय मनस्विनी॥ २३॥<br>
<br>
कुरुष्व मामनुचरं वैधर्म्यं नेह विद्यते।<br>
कृतार्थोऽहं भविष्यामि तव चार्थः प्रकल्प्यते॥ २४॥<br>
<br>
धनुरादाय सगुणं खनित्रपिटकाधरः।<br>
अग्रतस्ते गमिष्यामि पन्थानं तव दर्शयन्॥ २५॥<br>
<br>
आहरिष्यामि ते नित्यं मूलानि च फलानि च।<br>
वन्यानि च तथान्यानि स्वाहार्हाणि तपस्विनाम्॥ २६॥<br>
<br>
भवांस्तु सह वैदेह्या गिरिसानुषु रंस्यसे।<br>
अहं सर्वं करिष्यामि जाग्रतः स्वपतश्च ते॥ २७॥<br>
<br>
रामस्त्वनेन वाक्येन सुप्रीतः प्रत्युवाच तम्।<br>
व्रजापृच्छस्व सौमित्रे सर्वमेव सुहृज्जनम्॥ २८॥<br>
<br>
ये च राज्ञो ददौ दिव्ये महात्मा वरुणः स्वयम्।<br>
जनकस्य महायज्ञे धनुषी रौद्रदर्शने॥ २९॥<br>
<br>
अभेद्ये कवचे दिव्ये तूणी चाक्षय्यसायकौ।<br>
आदित्यविमलाभौ द्वौ खड्गौ हेमपरिष्कृतौ॥  ३०॥<br>
<br>
सत्कृत्य निहितं सर्वमेतदाचार्यसद्मनि।<br>
सर्वमायुधमादाय क्षिप्रमाव्रज लक्ष्मण॥ ३१॥<br>
<br>
स सुहृज्जनमामन्त्र्य वनवासाय निश्चितः।<br>
इक्ष्वाकुगुरुमागम्य जग्राहायुधमुत्तमम्॥ ३२॥<br>
<br>
तद् दिव्यं राजशार्दूलः सत्कृतं माल्यभूषितम्।<br>
रामाय दर्शयामास सौमित्रिः सर्वमायुधम्॥ ३३॥<br>
<br>
तमुवाचात्मवान् रामः प्रीत्या लक्ष्मणमागतम्।<br>
काले त्वमागतः सौम्य कांक्षिते मम लक्ष्मण॥  ३४॥<br>
<br>
अहं प्रदातुमिच्छामि यदिदं मामकं धनम्।<br>
ब्राह्मणेभ्यस्तपस्विभ्यस्त्वया सह परंतप॥  ३५॥<br>
<br>
वसन्तीह दृढं भक्त्या गुरुषु द्विजसत्तमाः।<br>
तेषामपि च मे भूयः सर्वेषां चोपजीविनाम्॥  ३६॥<br>
<br>
वसिष्ठपुत्रं तु सुयज्ञमार्यं<br>
त्वमानयाशु प्रवरं द्विजानाम्।<br>
अपि प्रयास्यामि वनं समस्ता-<br>
नभ्यर्च्य शिष्टानपरान् द्विजातीन्॥ ३७॥<br>
<br>
<b>इत्यार्षे श्रीमद्रामायणे वाल्मीकीये आदिकाव्ये अयोध्याकाण्डे एकत्रिंशः सर्गः ॥२-३१॥</b>
