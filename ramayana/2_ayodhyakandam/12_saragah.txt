<b>श्रीमद्वाल्मीकियरामायणे अयोध्याकाण्डे द्वादशः सर्गः ॥२-१२॥</b><br>
<br>
ततः श्रुत्वा महाराजः कैकेय्या दारुणं वचः।<br>
चिन्तामभिसमापेदे मुहूर्तं प्रतताप च॥ १॥<br>
<br>
किं नु मेऽयं दिवास्वप्नश्चित्तमोहोऽपि वा  मम।<br>
अनुभूतोपसर्गो वा मनसो वाप्युपद्रवः॥ २॥<br>
<br>
इति संचिन्त्य तद् राजा नाध्यगच्छत्  तदासुखम्।<br>
प्रतिलभ्य ततः संज्ञां कैकेयीवाक्यतापितः॥ ३॥<br>
<br>
व्यथितो विक्लवश्चैव व्याघ्रीं दृष्ट्वा यथा मृगः।<br>
असंवृतायामासीनो जगत्यां दीर्घमुच्छ्वसन्॥ ४॥<br>
<br>
मण्डले पन्नगो रुद्धो मन्त्रैरिव महाविषः।<br>
अहो धिगिति सामर्षो वाचमुक्त्वा नराधिपः॥ ५॥<br>
<br>
मोहम् आपेदिवान् भूयः शोकोपहतचेतनः।<br>
चिरेण तु नृपः संज्ञां प्रतिलभ्य सुदुःखितः॥ ६॥<br>
<br>
कैकेयीमब्रवीत् क्रुद्धो निर्दहन्निव तेजसा।<br>
नृशंसे दुष्टचारित्रे कुलस्यास्य विनाशिनि॥ ७॥<br>
<br>
किं कृतं तव रामेण पापे पापं मयापि वा।<br>
सदा ते जननीतुल्यां वृत्तिं वहति राघवः॥ ८॥<br>
<br>
तस्यैवं त्वमनर्थाय किंनिमित्तमिहोद्यता।<br>
त्वं मयाऽऽत्मविनाशाय भवनं स्वं निवेशिता॥ ९॥<br>
<br>
अविज्ञानान्नृपसुता व्याला तीक्ष्णविषा यथा।<br>
जीवलोको यदा सर्वो रामस्याह गुणस्तवम्॥ १०॥<br>
<br>
अपराधं कमुद्दिश्य त्यक्ष्यामीष्टमहं सुतम्।<br>
कौसल्यां च सुमित्रां च त्यजेयमपि वा श्रियम्॥ ११॥<br>
<br>
जीवितं चात्मनो रामं न त्वेव पितृवत्सलम्।<br>
परा भवति मे प्रीतिर्दृष्ट्वा तनयमग्रजम्॥  १२॥<br>
<br>
अपश्यतस्तु मे रामं नष्टं भवति चेतनम्।<br>
तिष्ठेल्लोको विना सूर्यं सस्यं वा सलिलं विना॥ १३॥<br>
<br>
न तु रामं विना देहे तिष्ठेत्तु मम जीवितम्।<br>
तदलं त्यज्यतामेष निश्चयः पापनिश्चये॥ १४॥<br>
<br>
अपि ते चरणौ मूर्ध्ना स्पृशाम्येष प्रसीद मे।<br>
किमर्थं चिन्तितं पापे त्वया परमदारुणम्॥  १५॥<br>
<br>
अथ जिज्ञाससे मां त्वं भरतस्य प्रियाप्रिये।<br>
अस्तु यत्तत्त्वया पूर्वं व्याहृतं राघवं  प्रति॥ १६॥<br>
<br>
स मे ज्येष्ठसुतः श्रीमान् धर्मज्येष्ठ इतीव मे।<br>
तत् त्वया प्रियवादिन्या सेवार्थं कथितं भवेत्॥ १७॥<br>
<br>
तच्छ्रुत्वा शोकसंतप्ता संतापयसि मां भृशम्।<br>
आविष्टासि गृहे शून्ये सा त्वं परवशं गता॥  १८॥<br>
<br>
इक्ष्वाकूणां कुले देवि सम्प्राप्तः सुमहानयम्।<br>
अनयो नयसम्पन्ने यत्र ते विकृता मतिः॥ १९॥<br>
<br>
नहि किंचिदयुक्तं वा विप्रियं वा पुरा मम।<br>
अकरोस्त्वं विशालाक्षि तेन न श्रद्दधामि ते॥ २०॥<br>
<br>
ननु ते राघवस्तुल्यो भरतेन महात्मना।<br>
बहुशो हि स्म बाले त्वं कथाः कथयसे मम॥ २१॥<br>
<br>
तस्य धर्मात्मनो देवि वने वासं यशस्विनः।<br>
कथं रोचयसे भीरु नव वर्षाणि पञ्च च॥ २२॥<br>
<br>
अत्यन्तसुकुमारस्य तस्य धर्मे कृतात्मनः।<br>
कथं रोचयसे वासमरण्ये भृशदारुणे॥ २३॥<br>
<br>
रोचयस्यभिरामस्य रामस्य शुभलोचने।<br>
तव शुश्रूषमाणस्य किमर्थं विप्रवासनम्॥ २४॥<br>
<br>
रामो हि भरताद् भूयस्तव शुश्रूषते सदा।<br>
विशेषं त्वयि तस्मात् तु भरतस्य न लक्षये॥  २५॥<br>
<br>
शुश्रूषां गौरवं चैव प्रमाणं वचनक्रियाम्।<br>
कस्तु भूयस्तरं कुर्यादन्यत्र पुरुषर्षभात्॥ २६॥<br>
<br>
बहूनां स्त्रीसहस्राणां बहूनां चोपजीविनाम्।<br>
परिवादोऽपवादो वा राघवे नोपपद्यते॥ २७॥<br>
<br>
सान्त्वयन् सर्वभूतानि रामः शुद्धेन चेतसा।<br>
गृह्णाति मनुजव्याघ्रः प्रियैर्विषयवासिनः॥  २८॥<br>
<br>
सत्येन लोकाञ् जयति द्विजान् दानेन राघवः।<br>
गुरूञ् छुश्रूषया वीरो धनुषा युधि शात्रवान्॥ २९॥<br>
<br>
सत्यं दानं तपस्त्यागो मित्रता  शौचमार्जवम्।<br>
विद्या च गुरुशुश्रूषा ध्रुवाण्येतानि राघवे॥ ३०॥<br>
<br>
तस्मिन्नार्जवसम्पन्ने देवि देवोपमे कथम्।<br>
पापमाशंससे रामे महर्षिसमतेजसि॥ ३१॥<br>
<br>
न स्मराम्यप्रियं वाक्यं लोकस्य प्रियवादिनः।<br>
स कथं त्वत्कृते रामं वक्ष्यामि प्रियमप्रियम्॥ ३२॥<br>
<br>
क्षमा यस्मिंस्तपस्त्यागः सत्यं धर्मः कृतज्ञता।<br>
अप्यहिंसा च भूतानां तमृते कागतिर्मम॥ ३३॥<br>
<br>
मम वृद्धस्य कैकेयि गतान्तस्य तपस्विनः।<br>
दीनं लालप्यमानस्य कारुण्यं कर्तुमर्हसि॥ ३४॥<br>
<br>
पृथिव्यां सागरान्तायां यत् किंचिदधिगम्यते।<br>
तत् सर्वं तव दास्यामि मा च त्वं मन्युमाविश॥ ३५॥<br>
<br>
अञ्जलिं कुर्मि कैकेयि पादौ चापि स्पृशामि  ते।<br>
शरणं भव रामस्य माधर्मो मामिह स्पृशेत्॥ ३६॥<br>
<br>
इति दुःखाभिसंतप्तं विलपन्तमचेतनम्।<br>
घूर्णमानं महाराजं शोकेन समभिप्लुतम्॥ ३७॥<br>
<br>
पारं शोकार्णवस्याशु प्रार्थयन्तं पुनः पुनः।<br>
प्रत्युवाचाथ कैकेयी रौद्रा रौद्रतरं वचः॥  ३८॥<br>
<br>
यदि दत्त्वा वरौ राजन् पुनः प्रत्यनुतप्यसे।<br>
धार्मिकत्वं कथं वीर पृथिव्यां कथयिष्यसि॥  ३९॥<br>
<br>
यदा समेता बहवस्त्वया राजर्षयः सह।<br>
कथयिष्यन्ति धर्मज्ञ तत्र किं प्रतिवक्ष्यसि॥ ४०॥<br>
<br>
यस्याः प्रसादे जीवामि या च मामभ्यपालयत्।<br>
तस्याः कृता मया मिथ्या कैकेय्या इति वक्ष्यसि॥ ४१॥<br>
<br>
किल्बिषं त्वं नरेन्द्राणां करिष्यसि नराधिप।<br>
यो दत्त्वा वरमद्यैव पुनरन्यानि भाषसे॥ ४२॥<br>
<br>
शैब्यः श्येनकपोतीये स्वमांसं पक्षिणे ददौ।<br>
अलर्कश्चक्षुषी दत्त्वा जगाम गतिमुत्तमाम्॥  ४३॥<br>
<br>
सागरः समयं कृत्वा न वेलामतिवर्तते।<br>
समयं मानृतं कार्षीः पूर्ववृत्तमनुस्मरन्॥  ४४॥<br>
<br>
स त्वं धर्मं परित्यज्य रामं राज्येऽभिषिच्य च।<br>
सह कौसल्यया नित्यं रन्तुमिच्छसि दुर्मते॥  ४५॥<br>
<br>
भवत्वधर्मो धर्मो वा सत्यं वा यदि वानृतम्।<br>
यत्त्वया संश्रुतं मह्यं तस्य नास्ति व्यतिक्रमः॥ ४६॥<br>
<br>
अहं हि विषमद्यैव पीत्वा बहु तवाग्रतः।<br>
पश्यतस्ते मरिष्यामि रामो यद्यभिषिच्यते॥  ४७॥<br>
<br>
एकाहमपि पश्येयं यद्यहं राममातरम्।<br>
अञ्जलिं प्रतिगृह्णन्तीं श्रेयो ननु मृतिर्मम॥ ४८॥<br>
<br>
भरतेनात्मना चाहं शपे ते मनुजाधिप।<br>
यथा नान्येन तुष्येयमृते रामविवासनात्॥ ४९॥<br>
<br>
एतावदुक्त्वा वचनं कैकेयी विरराम ह।<br>
विलपन्तं च राजानं न प्रतिव्याजहार सा॥ ५०॥<br>
<br>
श्रुत्वा तु राजा कैकेय्या वाक्यं परमशोभनम्।<br>
रामस्य च वने वासमैश्वर्यं भरतस्य च॥ ५१॥<br>
<br>
नाभ्यभाषत कैकेयीं मुहूर्तं व्याकुलेन्द्रियः।<br>
प्रैक्षतानिमिषो देवीं प्रियामप्रियवादिनीम्॥ ५२॥<br>
<br>
तां हि वज्रसमां वाचमाकर्ण्य हृदयाप्रियाम्।<br>
दुःखशोकमयीं श्रुत्वा राजा न सुखितोऽभवत्॥  ५३॥<br>
<br>
स देव्या व्यवसायं च घोरं च शपथं कृतम्।<br>
ध्यात्वा रामेति निःश्वस्य च्छिन्नस्तरुरिवापतत्॥ ५४॥<br>
<br>
नष्टचित्तो यथोन्मत्तो विपरीतो यथातुरः।<br>
हृततेजा यथा सर्पो बभूव जगतीपतिः॥ ५५॥<br>
<br>
दीनयाऽऽतुरया वाचा इति होवाच कैकयीम्।<br>
अनर्थमिममर्थाभं केन त्वमुपदेशिता॥ ५६॥<br>
<br>
भूतोपहतचित्तेव ब्रुवन्ती मां न लज्जसे।<br>
शीलव्यसनमेतत् ते नाभिजानाम्यहं पुरा॥ ५७॥<br>
<br>
बालायास्तत् त्विदानीं ते लक्षये विपरीतवत्।<br>
कुतो वा ते भयं जातं या त्वमेवंविधं वरम्॥  ५८॥<br>
<br>
राष्ट्रे भरतमासीनं वृणीषे राघवं वने।<br>
विरमैतेन भावेन त्वमेतेनानृतेन च॥ ५९॥<br>
<br>
यदि भर्तुः प्रियं कार्यं लोकस्य भरतस्य च।<br>
नृशंसे पापसंकल्पे क्षुद्रे दुष्कृतकारिणि॥  ६०॥<br>
<br>
किं नु दुःखमलीकं वा मयि रामे च पश्यसि।<br>
न कथंचिदृते रामाद् भरतो राज्यमावसेत्॥ ६१॥<br>
<br>
रामादपि हि तं मन्ये धर्मतो बलवत्तरम्।<br>
कथं द्रक्ष्यामि रामस्य वनं गच्छेति भाषिते॥ ६२॥<br>
<br>
मुखवर्णं विवर्णं तु यथैवेन्दुमुपप्लुतम्।<br>
तां तु मे सुकृतां बुद्धिं सुहृद्भिः सह निश्चिताम्॥ ६३॥<br>
<br>
कथं द्रक्ष्याम्यपावृत्तां परैरिव हतां चमूम्।<br>
किं मां वक्ष्यन्ति राजानो नानादिग्भ्यः समागताः॥ ६४॥<br>
<br>
बालो बतायमैक्ष्वाकश्चिरं राज्यमकारयत्।<br>
यदा हि बहवो वृद्धा गुणवन्तो बहुश्रुताः॥  ६५॥<br>
<br>
परिप्रक्ष्यन्ति काकुत्स्थं वक्ष्यामीह कथं तदा।<br>
कैकेय्या क्लिश्यमानेन पुत्रः प्रव्राजितो मया॥ ६६॥<br>
<br>
यदि सत्यं ब्रवीम्येतत् तदसत्यं भविष्यति।<br>
किं मां वक्ष्यति कौसल्या राघवे  वनमास्थिते॥ ६७॥<br>
<br>
किं चैनां प्रतिवक्ष्यामि कृत्वा विप्रियमीदृशम्।<br>
यदा यदा च कौसल्या दासीव च सखीव च॥ ६८॥<br>
<br>
भार्यावद् भगिनीवच्च मातृवच्चोपतिष्ठति।<br>
सततं प्रियकामा मे प्रियपुत्रा प्रियंवदा॥  ६९॥<br>
<br>
न मया सत्कृता देवी सत्कारार्हा कृते तव।<br>
इदानीं तत्तपति मां यन्मया सुकृतं त्वयि॥  ७०॥<br>
<br>
अपथ्यव्यञ्जनोपेतं भुक्तमन्नमिवातुरम्।<br>
विप्रकारं च रामस्य सम्प्रयाणं वनस्य च॥  ७१॥<br>
<br>
सुमित्रा प्रेक्ष्य वै भीता कथं मे विश्वसिष्यति।<br>
कृपणं बत वैदेही श्रोष्यति द्वयमप्रियम्॥  ७२॥<br>
<br>
मां च पञ्चत्वमापन्नं रामं च वनमाश्रितम्।<br>
वैदेही बत मे प्राणान् शोचन्ती  क्षपयिष्यति॥ ७३॥<br>
<br>
हीना हिमवतः पार्श्वे किंनरेणेव किंनरी।<br>
नहि राममहं दृष्ट्वा प्रवसन्तं महावने॥ ७४॥<br>
<br>
चिरं जीवितुमाशंसे रुदन्तीं चापि मैथिलीम्।<br>
सा नूनं विधवा राज्यं सपुत्रा कारयिष्यसि॥  ७५॥<br>
<br>
सतीं त्वामहमत्यन्तं व्यवस्याम्यसतीं सतीम्।<br>
रूपिणीं विषसंयुक्तां पीत्वेव मदिरां नरः॥  ७६॥<br>
<br>
अनृतैर्बत मां सान्त्वैः सान्त्वयन्ती स्म भाषसे।<br>
गीतशब्देन संरुध्य लुब्धो मृगमिवावधीः॥ ७७॥<br>
<br>
अनार्य इति मामार्याः पुत्रविक्रायकं ध्रुवम्।<br>
विकरिष्यन्ति रथ्यासु सुरापं ब्राह्मणं यथा॥ ७८॥<br>
<br>
अहो दुःखमहो कृच्छ्रं यत्र वाचः क्षमे तव।<br>
दुःखमेवंविधं प्राप्तं पुरा कृतमिवाशुभम्॥  ७९॥<br>
<br>
चिरं खलु मया पापे त्वं पापेनाभिरक्षिता।<br>
अज्ञानादुपसम्पन्ना रज्जुरुद‍्बन्धनी यथा॥  ८०॥<br>
<br>
रममाणस्त्वया सार्धं मृत्युं त्वां नाभिलक्षये।<br>
बालो रहसि हस्तेन कृष्णसर्पमिवास्पृशम्॥  ८१॥<br>
<br>
तं तु मां जीवलोकोऽयं नूनमाक्रोष्टुमर्हति।<br>
मया ह्यपितृकः पुत्रः स महात्मा दुरात्मना॥  ८२॥<br>
<br>
बालिशो बत कामात्मा राजा दशरथो भृशम्।<br>
स्त्रीकृते यः प्रियं पुत्रं वनं प्रस्थापयिष्यति॥ ८३॥<br>
<br>
वेदैश्च ब्रह्मचर्यैश्च गुरुभिश्चोपकर्शितः।<br>
भोगकाले महत्कृच्छ्रं पुनरेव प्रपत्स्यते॥  ८४॥<br>
<br>
नालं द्वितीयं वचनं पुत्रो मां प्रतिभाषितुम्।<br>
स वनं प्रव्रजेत्युक्तो बाढमित्येव वक्ष्यति॥ ८५॥<br>
<br>
यदि मे राघवः कुर्याद् वनं गच्छेति चोदितः।<br>
प्रतिकूलं प्रियं मे स्यान्न तु वत्सः करिष्यति॥ ८६॥<br>
<br>
राघवे हि वनं प्राप्ते सर्वलोकस्य धिक्कृतम्।<br>
मृत्युरक्षमणीयं मां नयिष्यति यमक्षयम्॥  ८७॥<br>
<br>
मृते मयि गते रामे वनं मनुजपुङ्गवे।<br>
इष्टे मम जने शेषे किं पापं प्रतिपत्स्यसे॥  ८८॥<br>
<br>
कौसल्या मां च रामं च पुत्रौ च यदि हास्यति।<br>
दुःखान्यसहती देवी मामेवानुगमिष्यति॥ ८९॥<br>
<br>
कौसल्यां च सुमित्रां च मां च पुत्रैस्त्रिभिः सह।<br>
प्रक्षिप्य नरके सा त्वं कैकेयि सुखिता भव॥  ९०॥<br>
<br>
मया रामेण च त्यक्तं शाश्वतं सत्कृतं गुणैः।<br>
इक्ष्वाकुकुलमक्षोभ्यमाकुलं पालयिष्यसि॥  ९१॥<br>
<br>
प्रियं चेद् भरतस्यैतद् रामप्रव्राजनं भवेत्।<br>
मा स्म मे भरतः कार्षीत् प्रेतकृत्यं गतायुषः॥ ९२॥<br>
<br>
मृते मयि गते रामे वनं पुरुषपुङ्गवे।<br>
सेदानीं विधवा राज्यं सपुत्रा कारयिष्यसि॥  ९३॥<br>
<br>
त्वं राजपुत्रि दैवेन न्यवसो मम वेश्मनि।<br>
अकीर्तिश्चातुला लोके ध्रुवः परिभवश्च मे।<br>
सर्वभूतेषु चावज्ञा यथा पापकृतस्तथा॥ ९४॥<br>
<br>
कथं रथैर्विभुर्यात्वा गजाश्वैश्च  मुहुर्मुहुः।<br>
पद‍्भ्यां रामो महारण्ये वत्सो मे विचरिष्यति॥ ९५॥<br>
<br>
यस्य चाहारसमये सूदाः कुण्डलधारिणः।<br>
अहंपूर्वाः पचन्ति स्म प्रसन्नाः पानभोजनम्॥ ९६॥<br>
<br>
स कथं नु कषायाणि तिक्तानि कटुकानि च।<br>
भक्षयन् वन्यमाहारं सुतो मे वर्तयिष्यति॥  ९७॥<br>
<br>
महार्हवस्त्रसम्बद्धो भूत्वा चिरसुखोचितः।<br>
काषायपरिधानस्तु कथं रामो भविष्यति॥ ९८॥<br>
<br>
कस्येदं दारुणं वाक्यमेवंविधमपीरितम्।<br>
रामस्यारण्यगमनं भरतस्याभिषेचनम्॥ ९९॥<br>
<br>
धिगस्तु योषितो नाम शठाः स्वार्थपरायणाः।<br>
न ब्रवीमि स्त्रियः सर्वा भरतस्यैव मातरम्॥  १००॥<br>
<br>
अनर्थभावेऽर्थपरे नृशंसे<br>
ममानुतापाय निवेशितासि।<br>
किमप्रियं पश्यसि मन्निमित्तं<br>
हितानुकारिण्यथवापि रामे॥ १०१॥<br>
<br>
परित्यजेयुः पितरोऽपि पुत्रान्<br>
भार्याः पतींश्चापि कृतानुरागाः।<br>
कृत्स्नं हि सर्वं कुपितं जगत् स्याद्<br>
दृष्ट्वैव रामं व्यसने निमग्नम्॥ १०२॥<br>
<br>
अहं पुनर्देवकुमाररूप-<br>
मलंकृतं तं सुतमाव्रजन्तम्।<br>
नन्दामि पश्यन्निव दर्शनेन<br>
भवामि दृष्ट्वैव पुनर्युवेव॥ १०३॥<br>
<br>
विना हि सूर्येण भवेत् प्रवृत्ति-<br>
रवर्षता वज्रधरेण वापि।<br>
रामं तु गच्छन्तमितः समीक्ष्य<br>
जीवेन्न कश्चित्त्विति चेतना मे॥ १०४॥<br>
<br>
विनाशकामामहिताममित्रा-<br>
मावासयं मृत्युमिवात्मनस्त्वाम्।<br>
चिरं बताङ्केन धृतासि सर्पी<br>
महाविषा तेन हतोऽस्मि मोहात्॥ १०५॥<br>
<br>
मया च रामेण सलक्ष्मणेन<br>
प्रशास्तु हीनो भरतस्त्वया सह।<br>
पुरं च राष्ट्रं च निहत्य बान्धवान्<br>
ममाहितानां च भवाभिहर्षिणी॥ १०६॥<br>
<br>
नृशंसवृत्ते व्यसनप्रहारिणि<br>
प्रसह्य वाक्यं यदिहाद्य भाषसे।<br>
न नाम ते तेन मुखात् पतन्त्यधो<br>
विशीर्यमाणा दशनाः सहस्रधा॥ १०७॥<br>
<br>
न किंचिदाहाहितमप्रियं वचो<br>
न वेत्ति रामः परुषाणि भाषितुम्।<br>
कथं तु रामे ह्यभिरामवादिनि<br>
ब्रवीषि दोषान् गुणनित्यसम्मते॥ १०८॥<br>
<br>
प्रताम्य वा प्रज्वल वा प्रणश्य वा<br>
सहस्रशो वा स्फुटितां महीं व्रज।<br>
न ते करिष्यामि वचः सुदारुणं<br>
ममाहितं केकयराजपांसने॥ १०९॥<br>
<br>
क्षुरोपमां नित्यमसत्प्रियंवदां<br>
प्रदुष्टभावां स्वकुलोपघातिनीम्।<br>
न जीवितुं त्वां विषहेऽमनोरमां<br>
दिधक्षमाणां हृदयं सबन्धनम्॥ ११०॥<br>
<br>
न जीवितं मेऽस्ति कुतः पुनः सुखं<br>
विनात्मजेनात्मवतां कुतो रतिः।<br>
ममाहितं देवि न कर्तुमर्हसि<br>
स्पृशामि पादावपि ते प्रसीद मे॥ १११॥<br>
<br>
स भूमिपालो विलपन्ननाथवत्<br>
स्त्रिया गृहीतो हृदयेऽतिमात्रया।<br>
पपात देव्याश्चरणौ प्रसारिता-<br>
वुभावसम्प्राप्य यथाऽऽतुरस्तथा॥ ११२॥<br>
<br>
<b>इत्यार्षे श्रीमद्रामायणे वाल्मीकीये आदिकाव्ये अयोध्याकाण्डे एकादशः सर्गः ॥२-११॥</b>
