<b>श्रीमद्वाल्मीकियरामायणे अयोध्याकाण्डे पञ्चमः सर्गः ॥२-५॥</b><br>
<br>
संदिश्य रामं नृपतिः श्वोभाविन्यभिषेचने।<br>
पुरोहितं समाहूय वसिष्ठमिदमब्रवीत्॥ १॥<br>
<br>
गच्छोपवासं काकुत्स्थं कारयाद्य तपोधन।<br>
श्रेयसे राज्यलाभाय वध्वा सह यतव्रत॥ २॥<br>
<br>
तथेति च स राजानमुक्त्वा वेदविदां वरः।<br>
स्वयं वसिष्ठो भगवान् ययौ रामनिवेशनम्॥ ३॥<br>
<br>
उपवासयितुं वीरं मन्त्रविन्मन्त्रकोविदम्।<br>
ब्राह्मं रथवरं युक्तमास्थाय सुधृतव्रतः॥  ४॥<br>
<br>
स रामभवनं प्राप्य पाण्डुराभ्रघनप्रभम्।<br>
तिस्रः कक्ष्या रथेनैव विवेश मुनिसत्तमः॥  ५॥<br>
<br>
तमागतमृषिं रामस्त्वरन्निव ससम्भ्रमम्।<br>
मानयिष्यन् स मानार्हं निश्चक्राम निवेशनात्॥ ६॥<br>
<br>
अभ्येत्य त्वरमाणोऽथ रथाभ्याशं मनीषिणः।<br>
ततोऽवतारयामास परिगृह्य रथात् स्वयम्॥ ७॥<br>
<br>
स चैनं प्रश्रितं दृष्ट्वा सम्भाष्याभिप्रसाद्य च।<br>
प्रियार्हं हर्षयन् राममित्युवाच पुरोहितः॥  ८॥<br>
<br>
प्रसन्नस्ते पिता राम यत्त्वं राज्यमवाप्स्यसि।<br>
उपवासं भवानद्य करोतु सह सीतया॥ ९॥<br>
<br>
प्रातस्त्वामभिषेक्ता हि यौवराज्ये नराधिपः।<br>
पिता दशरथः प्रीत्या ययातिं नहुषो यथा॥ १०॥<br>
<br>
इत्युक्त्वा स तदा राममुपवासं यतव्रतः।<br>
मन्त्रवत् कारयामास वैदेह्या सहितं शुचिः॥  ११॥<br>
<br>
ततो यथावद् रामेण स राज्ञो गुरुरर्चितः।<br>
अभ्यनुज्ञाप्य काकुत्स्थं ययौ रामनिवेशनात्॥ १२॥<br>
<br>
सुहृद्भिस्तत्र रामोऽपि सहासीनः प्रियंवदैः।<br>
सभाजितो विवेशाथ ताननुज्ञाप्य सर्वशः॥ १३॥<br>
<br>
हृष्टनारीनरयुतं रामवेश्म तदा बभौ।<br>
यथा मत्तद्विजगणं प्रफुल्लनलिनं सरः॥ १४॥<br>
<br>
स राजभवनप्रख्यात् तस्माद् रामनिवेशनात्।<br>
निर्गत्य ददृशे मार्गं वसिष्ठो जनसंवृतम्॥  १५॥<br>
<br>
वृन्दवृन्दैरयोध्यायां राजमार्गाः समन्ततः।<br>
बभूवुरभिसम्बाधाः कुतूहलजनैर्वृताः॥ १६॥<br>
<br>
जनवृन्दोर्मिसंघर्षहर्षस्वनवृतस्तदा।<br>
बभूव राजमार्गस्य सागरस्येव निःस्वनः॥ १७॥<br>
<br>
सिक्तसम्मृष्टरथ्या हि तथा च वनमालिनी।<br>
आसीदयोध्या तदहः समुच्छ्रितगृहध्वजा॥ १८॥<br>
<br>
तदा ह्ययोध्यानिलयः सस्त्रीबालाकुलो जनः।<br>
रामाभिषेकमाकांक्षन्नाकांक्षन्नुदयं रवेः॥  १९॥<br>
<br>
प्रजालंकारभूतं च जनस्यानन्दवर्धनम्।<br>
उत्सुकोऽभूज्जनो द्रष्टुं तमयोध्यामहोत्सवम्॥ २०॥<br>
<br>
एवं तज्जनसम्बाधं राजमार्गं पुरोहितः।<br>
व्यूहन्निव जनौघं तं शनै राजकुलं ययौ॥ २१॥<br>
<br>
सिताभ्रशिखरप्रख्यं प्रासादमधिरुह्य च।<br>
समीयाय नरेन्द्रेण शक्रेणेव बृहस्पतिः॥ २२॥<br>
<br>
तमागतमभिप्रेक्ष्य हित्वा राजासनं नृपः।<br>
पप्रच्छ स्वमतं तस्मै कृतमित्यभिवेदयत्॥  २३॥<br>
<br>
तेन चैव तदा तुल्यं सहासीनाः सभासदः।<br>
आसनेभ्यः समुत्तस्थुः पूजयन्तः पुरोहितम्॥  २४॥<br>
<br>
गुरुणा त्वभ्यनुज्ञातो मनुजौघं विसृज्य तम्।<br>
विवेशान्तःपुरं राजा सिंहो गिरिगुहामिव॥  २५॥<br>
<br>
तदग्र्यवेषप्रमदाजनाकुलं<br>
महेन्द्रवेश्मप्रतिमं निवेशनम्।<br>
व्यदीपयंश्चारु विवेश पार्थिवः<br>
शशीव तारागणसंकुलं नभः॥ २६॥<br>
<br>
<b>इत्यार्षे श्रीमद्रामायणे वाल्मीकीये आदिकाव्ये अयोध्याकाण्डे पञ्चमः सर्गः ॥२-५॥</b>
