<b>श्रीमद्वाल्मीकियरामायणे अयोध्याकाण्डे पञ्चविंशः सर्गः ॥२-२५॥</b><br>
<br>
सा विनीय तमायासमुपस्पृश्य जलं शुचि।<br>
चकार माता रामस्य मङ्गलानि मनस्विनी॥ १॥<br>
<br>
न शक्यसे वारयितुं गच्छेदानीं रघूत्तम।<br>
शीघ्रं च विनिवर्तस्व वर्तस्व च सतां क्रमे॥ २॥<br>
<br>
यं पालयसि धर्मं त्वं प्रीत्या च नियमेन च।<br>
स वै राघवशार्दूल धर्मस्त्वामभिरक्षतु॥ ३॥<br>
<br>
येभ्यः प्रणमसे पुत्र देवेष्वायतनेषु च।<br>
ते च त्वामभिरक्षन्तु वने सह महर्षिभिः॥ ४॥<br>
<br>
यानि दत्तानि तेऽस्त्राणि विश्वामित्रेण धीमता।<br>
तानि त्वामभिरक्षन्तु गुणैः समुदितं सदा॥  ५॥<br>
<br>
पितृशुश्रूषया पुत्र मातृशुश्रूषया तथा।<br>
सत्येन च महाबाहो चिरं जीवाभिरक्षितः॥ ६॥<br>
<br>
समित्कुशपवित्राणि वेद्यश्चायतनानि च।<br>
स्थण्डिलानि च विप्राणां शैला वृक्षाः  क्षुपा ह्रदाः।<br>
पतङ्गाः पन्नगाः सिंहास्त्वां रक्षन्तु नरोत्तम॥ ७॥<br>
<br>
स्वस्ति साध्याश्च विश्वे च मरुतश्च महर्षिभिः।<br>
स्वस्ति धाता विधाता च स्वस्ति पूषा भगोऽर्यमा॥ ८॥<br>
<br>
लोकपालाश्च ते सर्वे वासवप्रमुखास्तथा।<br>
ऋतवः षट् च ते सर्वे मासाः संवत्सराः क्षपाः॥ ९॥<br>
<br>
दिनानि च मुहूर्ताश्च स्वस्ति कुर्वन्तु ते सदा।<br>
श्रुतिः स्मृतिश्च धर्मश्च पातु त्वां  पुत्र सर्वतः॥ १०॥<br>
<br>
स्कन्दश्च भगवान् देवः सोमश्च सबृहस्पतिः।<br>
सप्तर्षयो नारदश्च ते त्वां रक्षन्तु सर्वतः॥ ११॥<br>
<br>
ते चापि सर्वतः सिद्धा दिशश्च सदिगीश्वराः।<br>
स्तुता मया वने तस्मिन् पान्तु त्वां पुत्र नित्यशः॥ १२॥<br>
<br>
शैलाः सर्वे समुद्राश्च राजा वरुण एव च।<br>
द्यौरन्तरिक्षं पृथिवी वायुश्च सचराचरः॥ १३॥<br>
<br>
नक्षत्राणि च सर्वाणि ग्रहाश्च सह दैवतैः।<br>
अहोरात्रे तथा संध्ये पान्तु त्वां वनमाश्रितम्॥ १४॥<br>
<br>
ऋतवश्चापि षट् चान्ये मासाः संवत्सरास्तथा।<br>
कलाश्च काष्ठाश्च तथा तव शर्म दिशन्तु ते॥  १५॥<br>
<br>
महावनेऽपि चरतो मुनिवेषस्य धीमतः।<br>
तथा देवाश्च दैत्याश्च भवन्तु सुखदाः सदा॥  १६॥<br>
<br>
राक्षसानां पिशाचानां रौद्राणां  क्रूरकर्मणाम्।<br>
क्रव्यादानां च सर्वेषां मा भूत् पुत्रक ते भयम्॥ १७॥<br>
<br>
प्लवगा वृश्चिका दंशा मशकाश्चैव कानने।<br>
सरीसृपाश्च कीटाश्च मा भूवन् गहने तव॥ १८॥<br>
<br>
महाद्विपाश्च सिंहाश्च व्याघ्रा ऋक्षाश्च दंष्ट्रिणः।<br>
महिषाः शृङ्गिणो रौद्रा न ते द्रुह्यन्तु पुत्रक॥ १९॥<br>
<br>
नृमांसभोजना रौद्रा ये चान्ये सर्वजातयः।<br>
मा च त्वां हिंसिषुः पुत्र मया सम्पूजितास्त्विह॥ २०॥<br>
<br>
आगमास्ते शिवाः सन्तु सिध्यन्तु च पराक्रमाः।<br>
सर्वसम्पत्तयो राम स्वस्तिमान् गच्छ पुत्रक॥ २१॥<br>
<br>
स्वस्ति तेऽस्त्वान्तरिक्षेभ्यः पार्थिवेभ्यः पुनः पुनः।<br>
सर्वेभ्यश्चैव देवेभ्यो ये च ते परिपन्थिनः॥ २२॥<br>
<br>
शुक्रः सोमश्च सूर्यश्च धनदोऽथ यमस्तथा।<br>
पान्तु त्वामर्चिता राम दण्डकारण्यवासिनम्॥  २३॥<br>
<br>
अग्निर्वायुस्तथा धूमो मन्त्राश्चर्षिमुखच्युताः।<br>
उपस्पर्शनकाले तु पान्तु त्वां रघुनन्दन॥  २४॥<br>
<br>
सर्वलोकप्रभुर्ब्रह्मा भूतकर्तृ तथर्षयः।<br>
ये च शेषाः सुरास्ते तु रक्षन्तु वनवासिनम्॥ २५॥<br>
<br>
इति माल्यैः सुरगणान् गन्धैश्चापि यशस्विनी।<br>
स्तुतिभिश्चानुरूपाभिरानर्चायतलोचना॥ २६॥<br>
<br>
ज्वलनं समुपादाय ब्राह्मणेन महात्मना।<br>
हावयामास विधिना राममङ्गलकारणात्॥ २७॥<br>
<br>
घृतं श्वेतानि माल्यानि समिधश्चैव सर्षपान्।<br>
उपसम्पादयामास कौसल्या परमाङ्गना॥ २८॥<br>
<br>
उपाध्यायः स विधिना हुत्वा शान्तिमनामयम्।<br>
हुतहव्यावशेषेण बाह्यं बलिमकल्पयत्॥ २९॥<br>
<br>
मधुदध्यक्षतघृतैः स्वस्तिवाच्यं द्विजांस्ततः।<br>
वाचयामास रामस्य वने स्वस्त्ययनक्रियाम्॥  ३०॥<br>
<br>
ततस्तस्मै द्विजेन्द्राय राममाता यशस्विनी।<br>
दक्षिणां प्रददौ काम्यां राघवं चेदमब्रवीत्॥ ३१॥<br>
<br>
यन्मङ्गलं सहस्राक्षे सर्वदेवनमस्कृते।<br>
वृत्रनाशे समभवत् तत् ते भवतु मङ्गलम्॥ ३२॥<br>
<br>
यन्मङ्गलं सुपर्णस्य विनताकल्पयत् पुरा।<br>
अमृतं प्रार्थयानस्य तत् ते भवतु मङ्गलम्॥  ३३॥<br>
<br>
अमृतोत्पादने दैत्यान् घ्नतो वज्रधरस्य  यत्।<br>
अदितिर्मङ्गलं प्रादात् तत् ते भवतु मङ्गलम्॥ ३४॥<br>
<br>
त्रिविक्रमान् प्रक्रमतो विष्णोरतुलतेजसः।<br>
यदासीन्मङ्गलं राम तत् ते भवतु मङ्गलम्॥  ३५॥<br>
<br>
ऋषयः सागरा द्वीपा वेदा लोका दिशश्च ते।<br>
मङ्गलानि महाबाहो दिशन्तु शुभमङ्गलम्॥ ३६॥<br>
<br>
इति पुत्रस्य शेषाश्च कृत्वा शिरसि भामिनी।<br>
गन्धैश्चापि समालभ्य राममायतलोचना॥ ३७॥<br>
<br>
औषधीं च सुसिद्धार्थां विशल्यकरणीं शुभाम्।<br>
चकार रक्षां कौसल्या मन्त्रैरभिजजाप च॥ ३८॥<br>
<br>
उवाचापि प्रहृष्टेव सा दुःखवशवर्तिनी।<br>
वाङ्मात्रेण न भावेन वाचा संसज्जमानया॥ ३९॥<br>
<br>
आनम्य मूर्ध्नि चाघ्राय परिष्वज्य यशस्विनी।<br>
अवदत् पुत्रमिष्टार्थो गच्छ राम यथासुखम्॥  ४०॥<br>
<br>
अरोगं सर्वसिद्धार्थमयोध्यां पुनरागतम्।<br>
पश्यामि त्वां सुखं वत्स संधितं राजवर्त्मसु॥ ४१॥<br>
<br>
प्रणष्टदुःखसंकल्पा हर्षविद्योतितानना।<br>
द्रक्ष्यामि त्वां वनात् प्राप्तं  पूर्णचन्द्रमिवोदितम्॥ ४२॥<br>
<br>
भद्रासनगतं राम वनवासादिहागतम्।<br>
द्रक्ष्यामि च पुनस्त्वां तु तीर्णवन्तं पितुर्वचः॥ ४३॥<br>
<br>
मङ्गलैरुपसम्पन्नो वनवासादिहागतः।<br>
वध्वाश्च मम नित्यं त्वं कामान् संवर्ध याहि भोः॥ ४४॥<br>
<br>
मयार्चिता देवगणाः शिवादयो<br>
महर्षयो भूतगणाः सुरोरगाः।<br>
अभिप्रयातस्य वनं चिराय ते<br>
हितानि कांक्षन्तु दिशश्च राघव॥ ४५॥<br>
<br>
अतीव चाश्रुप्रतिपूर्णलोचना<br>
समाप्य च स्वस्त्ययनं यथाविधि।<br>
प्रदक्षिणं चापि चकार राघवं<br>
पुनः पुनश्चापि निरीक्ष्य सस्वजे॥ ४६॥<br>
<br>
तया हि देव्या च कृतप्रदक्षिणो<br>
निपीड्य मातुश्चरणौ पुनः पुनः।<br>
जगाम सीतानिलयं महायशाः<br>
स राघवः प्रज्वलितस्तया श्रिया॥ ४७॥<br>
<br>
<b>इत्यार्षे श्रीमद्रामायणे वाल्मीकीये आदिकाव्ये अयोध्याकाण्डे पञ्चविंशः सर्गः ॥२-२५॥</b>
