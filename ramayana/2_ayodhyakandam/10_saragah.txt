<b>श्रीमद्वाल्मीकियरामायणे अयोध्याकाण्डे दशमः सर्गः ॥२-१०॥</b><br>
<br>
विदर्शिता यदा देवी कुब्जया पापया भृशम्।<br>
तदा शेते स्म सा भूमौ दिग्धविद्धेव किंनरी॥ १॥(4)<br>
<br>
निश्चित्य मनसा कृत्यं सा सम्यगिति भामिनी।<br>
मन्थरायै शनैः सर्वमाचचक्षे विचक्षणा॥ २॥<br>
<br>
सा दीना निश्चयं कृत्वा मन्थरावाक्यमोहिता।<br>
नागकन्येव निःश्वस्य दीर्घमुष्णं च भामिनी॥ ३॥<br>
<br>
मुहूर्तं चिन्तयामास मार्गमात्मसुखावहम्।<br>
सा सुहृच्चार्थकामा च तं निशम्य  विनिश्चयम्॥ ४॥<br>
<br>
बभूव परमप्रीता सिद्धिं प्राप्येव मन्थरा।<br>
अथ सा रुषिता देवी सम्यक् कृत्वा विनिश्चयम्॥ ५॥<br>
<br>
संविवेशाबला भूमौ निवेश्य भ्रुकुटिं मुखे।<br>
ततश्चित्राणि माल्यानि दिव्यान्याभरणानि च॥  ६॥<br>
<br>
अपविद्धानि कैकेय्या तानि भूमिं प्रपेदिरे।<br>
तया तान्य् अपविद्धानि माल्यान्य् आभरणानि च॥ ७॥<br>
<br>
अशोभयन्त वसुधां नक्षत्राणि यथा नभः।<br>
क्रोधागारे च पतिता सा बभौ मलिनाम्बरा॥ ८॥<br>
<br>
एकवेणीं दृढां बद‍्ध्वा गतसत्त्वेव किंनरी।<br>
आज्ञाप्य तु महाराजो राघवस्याभिषेचनम्॥ ९॥<br>
<br>
उपस्थानमनुज्ञाप्य प्रविवेश निवेशनम्।<br>
अद्य रामाभिषेको वै प्रसिद्ध इति जज्ञिवान्॥ १०॥<br>
<br>
प्रियार्हां प्रियमाख्यातुं विवेशान्तःपुरं वशी।<br>
स कैकेय्या गृहं श्रेष्ठं प्रविवेश महायशाः॥ ११॥<br>
<br>
पाण्डुराभ्रम् इवाकाशं राहुयुक्तं निशाकरः।<br>
शुक-बर्हिसमायुक्तं क्रौञ्चहंसरुतायुतम्॥ १२॥<br>
<br>
वादित्ररवसङ्घुष्टं कुब्जावामनिकायुतम्।<br>
लतागृहैश्चित्रगृहैश्चम्पकाशोकशोभितैः॥ १३॥<br>
<br>
दान्तराजतसौवर्णवेदिकाभिः समायुतम्।<br>
नित्यपुष्पफलैर्वृक्षैर्वापीभिरुपशोभितम्॥ १४॥<br>
<br>
दान्तराजतसौवर्णैः संवृतं परमासनैः।<br>
विविधैरन्नपानैश्च भक्ष्यैश्च विविधैरपि॥ १५॥<br>
<br>
उपपन्नं महार्हैश्च भूषणैस्त्रिदिवोपमम्।<br>
स प्रविश्य महाराजः स्वमन्तःपुरमृद्धिमत्॥ १६॥<br>
<br>
न ददर्श स्त्रियं राजा कैकेयीं शयनोत्तमे।<br>
स कामबलसंयुक्तो रत्यर्थी मनुजाधिपः॥ १७॥<br>
<br>
अपश्यन् दयितां भार्यां पप्रच्छ विषसाद च।<br>
नहि तस्य पुरा देवी तां वेलामत्यवर्तत॥ १८॥<br>
<br>
न च राजा गृहं शून्यं प्रविवेश कदाचन।<br>
ततो गृहगतो राजा कैकेयीं पर्यपृच्छत॥ १९॥<br>
<br>
यथापुरम् अविज्ञाय स्वार्थलिप्सुम् अपण्डिताम्।<br>
प्रतिहारी त्वथोवाच संत्रस्ता तु कृताञ्जलिः॥ २०॥<br>
<br>
देव देवी भृशं क्रुद्धा क्रोधागारमभिद्रुता।<br>
प्रतीहार्या वचः श्रुत्वा राजा परमदुर्मनाः॥ २१॥<br>
<br>
विषसाद पुनर्भूयो लुलितव्याकुलेन्द्रियः।<br>
तत्र तां पतितां भूमौ शयानामतथोचिताम्॥ २२॥<br>
<br>
प्रतप्त इव दुःखेन सोऽपश्यज्जगतीपतिः।<br>
स वृद्धस्तरुणीं भार्यां प्राणेभ्योऽपि गरीयसीम्॥ २३॥<br>
<br>
अपापः पापसंकल्पां ददर्श धरणीतले।<br>
लतामिव विनिष्कृत्तां पतितां देवतामिव॥ २४॥<br>
<br>
किन्नरीमिव निर्धूतां च्युताम् अप्सरसं यथा।<br>
मायाम् इव परिभ्रष्टां हरिणीम् इव संयताम्॥ २५॥<br>
<br>
करेणुम् इव दिग्धेन विद्धां मृगयुना वने।<br>
महागज इवारण्ये स्नेहात् परमदुःखिताम्॥ २६॥<br>
<br>
परिमृज्य च पाणिभ्यामभिसंत्रस्तचेतनः।<br>
कामी कमलपत्राक्षीमुवाच वनितामिदम्॥ २७॥<br>
<br>
न तेऽहमभिजानामि क्रोधमात्मनि संश्रितम्।<br>
देवि केनाभियुक्तासि केन वासि विमानिता॥  २८॥<br>
<br>
यदिदं मम दुःखाय शेषे कल्याणि पांसुषु।<br>
भूमौ शेषे किमर्थं त्वं मयि कल्याणचेतसि॥  २९॥<br>
<br>
भूतोपहतचित्तेव मम चित्तप्रमाथिनि।<br>
सन्ति मे कुशला वैद्यास्त्वभितुष्टाश्च सर्वशः॥ ३०॥<br>
<br>
सुखितां त्वां करिष्यन्ति व्याधिमाचक्ष्व भामिनि।<br>
कस्य वापि प्रियं कार्यं केन वा विप्रियं कृतम्॥ ३१॥<br>
<br>
कः प्रियं लभतामद्य को वा सुमहदप्रियम्।<br>
मा रौत्सीर्मा च कार्षीस्त्वं देवि सम्परिशोषणम्॥ ३२॥<br>
<br>
अवध्यो वध्यतां को वा वध्यः को वा विमुच्यताम्।<br>
दरिद्रः को भवेदाढ्यो द्रव्यवान् वाप्यकिंचनः॥ ३३॥<br>
<br>
अहं च हि मदीयाश्च सर्वे तव वशानुगाः।<br>
न ते कंचिदभिप्रायं व्याहन्तुमहमुत्सहे॥  ३४॥<br>
<br>
आत्मनो जीवितेनापि ब्रूहि यन्मनसि स्थितम्।<br>
बलमात्मनि जानन्ती न मां शङ्कितुमर्हसि॥  ३५॥<br>
<br>
करिष्यामि तव प्रीतिं सुकृतेनापि ते शपे।<br>
यावदावर्तते चक्रं तावती मे वसुंधरा॥ ३६॥<br>
<br>
द्राविडाः सिन्धुसौवीराः सौराष्ट्रा दक्षिणापथाः।<br>
वङ्गाङ्गमगधा मत्स्याः समृद्धाः काशिकोसलाः॥ ३७॥<br>
<br>
तत्र जातं बहु द्रव्यं धनधान्यमजाविकम्।<br>
ततो वृणीष्व कैकेयि यद् यत् त्वं मनसेच्छसि॥ ३८॥<br>
<br>
किमायासेन ते भीरु उत्तिष्ठोत्तिष्ठ शोभने।<br>
तत्त्वं मे ब्रूहि कैकेयि यतस्ते भयमागतम्।<br>
तत् ते व्यपनयिष्यामि नीहारमिव रश्मिवान्॥  ३९॥<br>
<br>
तथोक्ता सा समाश्वस्ता वक्तुकामा  तदप्रियम्।<br>
परिपीडयितुं भूयो भर्तारमुपचक्रमे॥ ४०॥<br>
<br>
<b>इत्यार्षे श्रीमद्रामायणे वाल्मीकीये आदिकाव्ये अयोध्याकाण्डे दशमः सर्गः ॥२-१०॥</b>
