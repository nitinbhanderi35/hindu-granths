<br>
<b>श्रीमद्वाल्मीकियरामायणे अयोध्याकाण्डे षष्ठः सर्गः ॥२-४॥</b><br>
<br>
गते पुरोहिते रामः स्नातो नियतमानसः।<br>
सह पत्न्या विशालाक्ष्या नारायणमुपागमत्॥ १॥<br>
<br>
प्रगृह्य शिरसा पात्रीं हविषो विधिवत् ततः।<br>
महते दैवतायाज्यं जुहाव ज्वलितानले॥ २॥<br>
<br>
शेषं च हविषस्तस्य प्राश्याशास्यात्मनः प्रियम्।<br>
ध्यायन्नारायणं देवं स्वास्तीर्णे कुशसंस्तरे॥ ३॥<br>
<br>
वाग्यतः सह वैदेह्या भूत्वा नियतमानसः।<br>
श्रीमत्यायतने विष्णोः शिश्ये नरवरात्मजः॥ ४॥<br>
<br>
एकयामावशिष्टायां रात्र्यां प्रतिविबुध्य  सः।<br>
अलंकारविधिं सम्यक् कारयामास वेश्मनः॥ ५॥<br>
<br>
तत्र शृण्वन् सुखा वाचः सूतमागधवन्दिनाम्।<br>
पूर्वां संध्यामुपासीनो जजाप सुसमाहितः॥ ६॥<br>
<br>
तुष्टाव प्रणतश्चैव शिरसा मधुसूदनम्।<br>
विमलक्षौमसंवीतो वाचयामास स द्विजान्॥ ७॥<br>
<br>
तेषां पुण्याहघोषोऽथ गम्भीरमधुरस्तथा।<br>
अयोध्यां पूरयामास तूर्यघोषानुनादितः॥ ८॥<br>
<br>
कृतोपवासं तु तदा वैदेह्या सह राघवम्।<br>
अयोध्यानिलयः श्रुत्वा सर्वः प्रमुदितो  जनः॥ ९॥<br>
<br>
ततः पौरजनः सर्वः श्रुत्वा रामाभिषेचनम्।<br>
प्रभातां रजनीं दृष्ट्वा चक्रे शोभयितुं पुरीम्॥ १०॥<br>
<br>
सिताभ्रशिखराभेषु देवतायतनेषु च।<br>
चतुष्पथेषु रथ्यासु चैत्येष्वट्टालकेषु च॥  ११॥<br>
<br>
नानापण्यसमृद्धेषु वणिजामापणेषु च।<br>
कुटुम्बिनां समृद्धेषु श्रीमत्सु भवनेषु च॥ १२॥<br>
<br>
सभासु चैव सर्वासु वृक्षेष्वालक्षितेषु च।<br>
ध्वजाः समुच्छ्रिताः साधु पताकाश्चाभवंस्तथा॥ १३॥<br>
<br>
नटनर्तकसङ्घानां गायकानां च गायताम्।<br>
मनःकर्णसुखा वाचः शुश्राव जनता ततः॥ १४॥<br>
<br>
रामाभिषेकयुक्ताश्च कथाश्चक्रुर्मिथो जनाः।<br>
रामाभिषेके सम्प्राप्ते चत्वरेषु गृहेषु च॥ १५॥<br>
<br>
बाला अपि क्रीडमाना गृहद्वारेषु सङ्घशः।<br>
रामाभिषवसंयुक्ताश्चक्रुरेव कथा मिथः॥ १६॥<br>
<br>
कृतपुष्पोपहारश्च धूपगन्धाधिवासितः।<br>
राजमार्गः कृतः श्रीमान् पौरै रामाभिषेचने॥ १७॥<br>
<br>
प्रकाशकरणार्थं च निशागमनशङ्कया।<br>
दीपवृक्षांस्तथा चक्रुरनुरथ्यासु सर्वशः॥ १८॥<br>
<br>
अलंकारं पुरस्यैवं कृत्वा तत् पुरवासिनः।<br>
आकांक्षमाणा रामस्य यौवराज्याभिषेचनम्॥ १९॥<br>
<br>
समेत्य सङ्घशः सर्वे चत्वरेषु सभासु च।<br>
कथयन्तो मिथस्तत्र प्रशशंसुर्जनाधिपम्॥ २०॥<br>
<br>
अहो महात्मा राजायमिक्ष्वाकुकुलनन्दनः।<br>
ज्ञात्वा वृद्धं स्वमात्मानं रामं राज्येऽभिषेक्ष्यति॥ २१॥<br>
<br>
सर्वे ह्यनुगृहीताः स्म यन्नो रामो महीपतिः।<br>
चिराय भविता गोप्ता दृष्टलोकपरावरः॥ २२॥<br>
<br>
अनुद्धतमना विद्वान् धर्मात्मा भ्रातृवत्सलः।<br>
यथा च भ्रातृषु स्निग्धस्तथास्मास्वपि राघवः॥ २३॥<br>
<br>
चिरं जीवतु धर्मात्मा राजा दशरथोऽनघः।<br>
यत्प्रसादेनाभिषिक्तं रामं द्रक्ष्यामहे वयम्॥ २४॥<br>
<br>
एवंविधं कथयतां पौराणां शुश्रुवुः परे।<br>
दिग्भ्यो विश्रुतवृत्तान्ताः प्राप्ता जानपदा जनाः॥ २५॥<br>
<br>
ते तु दिग्भ्यः पुरीं प्राप्ता द्रष्टुं रामाभिषेचनम्।<br>
रामस्य पूरयामासुः पुरीं जानपदा जनाः॥ २६॥<br>
<br>
जनौघैस्तैर्विसर्पद्भिः शुश्रुवे तत्र निःस्वनः।<br>
पर्वसूदीर्णवेगस्य सागरस्येव निःस्वनः॥ २७॥<br>
<br>
ततस्तदिन्द्रक्षयसंनिभं पुरं<br>
दिदृक्षुभिर्जानपदैरुपाहितैः।<br>
समन्ततः सस्वनमाकुलं बभौ<br>
समुद्रयादोभिरिवार्णवोदकम्॥ २८॥<br>
<br>
<b>इत्यार्षे श्रीमद्रामायणे वाल्मीकीये आदिकाव्ये अयोध्याकाण्डे षष्ठः सर्गः ॥२-६॥</b>
