<b>श्रीमद्वाल्मीकियरामायणे अयोध्याकाण्डे द्वाविंशः सर्गः ॥२-२२॥</b><br>
<br>
अथ तं व्यथया दीनं सविशेषममर्षितम्।<br>
सरोषमिव नागेन्द्रं रोषविस्फारितेक्षणम्॥  १॥<br>
<br>
आसाद्य रामः सौमित्रिं सुहृदं भ्रातरं प्रियम्।<br>
उवाचेदं स धैर्येण धारयन् सत्त्वमात्मवान्॥ २॥<br>
<br>
निगृह्य रोषं शोकं च धैर्यमाश्रित्य केवलम्।<br>
अवमानं निरस्यैनं गृहीत्वा हर्षमुत्तमम्॥  ३॥<br>
<br>
उपक्लृप्तं यदैतन्मे अभिषेकार्थमुत्तमम्।<br>
सर्वं निवर्तय क्षिप्रं कुरु कार्यं निरव्ययम्॥ ४॥<br>
<br>
सौमित्रे योऽभिषेकार्थे मम सम्भारसम्भ्रमः।<br>
अभिषेकनिवृत्त्यर्थे सोऽस्तु सम्भारसम्भ्रमः॥ ५॥<br>
<br>
<br>
यस्या मदभिषेकार्थे मानसं परितप्यते।<br>
माता नः सा यथा न स्यात् सविशङ्का तथा  कुरु॥ ६॥<br>
<br>
तस्याः शङ्कामयं दुःखं मुहूर्तमपि नोत्सहे।<br>
मनसि प्रतिसंजातं सौमित्रेऽहमुपेक्षितुम्॥  ७॥<br>
<br>
न बुद्धिपूर्वं नाबुद्धं स्मरामीह कदाचन।<br>
मातॄणां वा पितुर्वाहं कृतमल्पं च विप्रियम्॥ ८॥<br>
<br>
सत्यः सत्याभिसंधश्च नित्यं सत्यपराक्रमः।<br>
परलोकभयाद् भीतो निर्भयोऽस्तु पिता मम॥ ९॥<br>
<br>
तस्यापि हि भवेदस्मिन् कर्मण्यप्रतिसंहृते।<br>
सत्यं नेति मनस्तापस्तस्य तापस्तपेच्च माम्॥ १०॥<br>
<br>
अभिषेकविधानं तु तस्मात् संहृत्य लक्ष्मण।<br>
अन्वगेवाहमिच्छामि वनं गन्तुमितः पुरः॥ ११॥<br>
<br>
मम प्रव्राजनादद्य कृतकृत्या नृपात्मजा।<br>
सुतं भरतमव्यग्रमभिषेचयतां ततः॥ १२॥<br>
<br>
मयि चीराजिनधरे जटामण्डलधारिणि।<br>
गतेऽरण्यं च कैकेय्या भविष्यति मनः सुखम्॥  १३॥<br>
<br>
बुद्धिः प्रणीता येनेयं मनश्च सुसमाहितम्।<br>
तं नु नार्हामि संक्लेष्टुं प्रव्रजिष्यामि मा चिरम्॥ १४॥<br>
<br>
कृतान्त एव सौमित्रे द्रष्टव्यो मत्प्रवासने।<br>
राज्यस्य च वितीर्णस्य पुनरेव निवर्तने॥  १५॥<br>
<br>
कैकेय्याः प्रतिपत्तिर्हि कथं स्यान्मम वेदने।<br>
यदि तस्या न भावोऽयं कृतान्तविहितो भवेत्॥  १६॥<br>
<br>
जानासि हि यथा सौम्य न मातृषु ममान्तरम्।<br>
भूतपूर्वं विशेषो वा तस्या मयि सुतेऽपि वा॥  १७॥<br>
<br>
सोऽभिषेकनिवृत्त्यर्थैः प्रवासार्थैश्च दुर्वचैः।<br>
उग्रैर्वाक्यैरहं तस्या नान्यद् दैवात् समर्थये॥ १८॥<br>
<br>
कथं प्रकृतिसम्पन्ना राजपुत्री तथागुणा।<br>
ब्रूयात् सा प्राकृतेव स्त्री मत्पीड्यं भर्तृसंनिधौ॥ १९॥<br>
<br>
यदचिन्त्यं तु तद् दैवं भूतेष्वपि न हन्यते।<br>
व्यक्तं मयि च तस्यां च पतितो हि विपर्ययः॥  २०॥<br>
<br>
कश्च दैवेन सौमित्रे योद्धुमुत्सहते पुमान्।<br>
यस्य नु ग्रहणं किंचित् कर्मणोऽन्यन्न दृश्यते॥ २१॥<br>
<br>
सुखदुःखे भयक्रोधौ लाभालाभौ भवाभवौ।<br>
यस्य किंचित् तथाभूतं ननु दैवस्य कर्म तत्॥  २२॥<br>
<br>
ऋषयोऽप्युग्रतपसो दैवेनाभिप्रचोदिताः।<br>
उत्सृज्य नियमांस्तीव्रान् भ्रश्यन्ते काममन्युभिः॥ २३॥<br>
<br>
असंकल्पितमेवेह यदकस्मात् प्रवर्तते।<br>
निवर्त्यारब्धमारम्भैर्ननु दैवस्य कर्म  तत्॥ २४॥<br>
<br>
एतया तत्त्वया बुद्ध्या संस्तभ्यात्मानमात्मना।<br>
व्याहतेऽप्यभिषेके मे परितापो न विद्यते॥  २५॥<br>
<br>
तस्मादपरितापः संस्त्वमप्यनुविधाय माम्।<br>
प्रतिसंहारय क्षिप्रमाभिषेचनिकीं क्रियाम्॥  २६॥<br>
<br>
एभिरेव घटैः सर्वैरभिषेचनसम्भृतैः।<br>
मम लक्ष्मण तापस्ये व्रतस्नानं भविष्यति॥  २७॥<br>
<br>
अथवा किं मयैतेन राज्यद्रव्यमयेन तु।<br>
उद‍्धृतं मे स्वयं तोयं व्रतादेशं करिष्यति॥ २८॥<br>
<br>
मा च लक्ष्मण संतापं कार्षीर्लक्ष्म्या विपर्यये।<br>
राज्यं वा वनवासो वा वनवासो महोदयः॥ २९॥<br>
<br>
न लक्ष्मणास्मिन् मम राज्यविघ्ने<br>
माता यवीयस्यभिशङ्कितव्या।<br>
दैवाभिपन्ना न पिता कथंचि-<br>
ज्जानासि दैवं हि तथाप्रभावम्॥३०॥<br>
<br>
<b>इत्यार्षे श्रीमद्रामायणे वाल्मीकीये आदिकाव्ये अयोध्याकाण्डे द्वाविंशः सर्गः ॥२-२२॥</b>
