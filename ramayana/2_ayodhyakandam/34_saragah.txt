<b>श्रीमद्वाल्मीकियरामायणे अयोध्याकाण्डे चतुस्त्रिंशः सर्गः ॥२-३४॥</b><br>
<br>
ततः कमलपत्राक्षः श्यामो निरुपमो महान्।<br>
उवाच रामस्तं सूतं पितुराख्याहि मामिति॥ १॥<br>
<br>
स रामप्रेषितः क्षिप्रं संतापकलुषेन्द्रियम्।<br>
प्रविश्य नृपतिं सूतो निःश्वसन्तं ददर्श ह॥ २॥<br>
<br>
उपरक्तमिवादित्यं भस्मच्छन्नमिवानलम्।<br>
तटाकमिव निस्तोयमपश्यज्जगतीपतिम्॥ ३॥<br>
<br>
आबोध्य च महाप्राज्ञः परमाकुलचेतनम्।<br>
राममेवानुशोचन्तं सूतः प्राञ्जलिरब्रवीत्॥ ४॥<br>
<br>
तं वर्धयित्वा राजानं पूर्वं सूतो जयाशिषा।<br>
भयविक्लवया वाचा मन्दया श्लक्ष्णयाब्रवीत्॥ ५॥<br>
<br>
अयं स पुरुषव्याघ्रो द्वारि तिष्ठति ते  सुतः।<br>
ब्राह्मणेभ्यो धनं दत्त्वा सर्वं चैवोपजीविनाम्॥ ६॥<br>
<br>
स त्वां पश्यतु भद्रं ते रामः सत्यपराक्रमः।<br>
सर्वान् सुहृद आपृच्छ्य त्वां हीदानीं दिदृक्षते॥ ७॥<br>
<br>
गमिष्यति महारण्यं तं पश्य जगतीपते।<br>
वृतं राजगुणैः सर्वैरादित्यमिव रश्मिभिः॥ ८॥<br>
<br>
स सत्यवाक्यो धर्मात्मा गाम्भीर्यात् सागरोपमः।<br>
आकाश इव निष्पङ्को नरेन्द्रः प्रत्युवाच तम्॥ ९॥<br>
<br>
सुमन्त्रानय मे दारान् ये केचिदिह मामकाः।<br>
दारैः परिवृतः सर्वैर्द्रष्टुमिच्छामि राघवम्॥ १०॥<br>
<br>
सोऽन्तःपुरमतीत्यैव स्त्रियस्ता वाक्यमब्रवीत्।<br>
आर्यो ह्वयति वो राजा गम्यतां तत्र मा चिरम्॥ ११॥<br>
<br>
एवमुक्ताः स्त्रियः सर्वाः सुमन्त्रेण नृपाज्ञया।<br>
प्रचक्रमुस्तद् भवनं भर्तुराज्ञाय शासनम्॥ १२॥<br>
<br>
अर्धसप्तशतास्तत्र प्रमदास्ताम्रलोचनाः।<br>
कौसल्यां परिवार्याथ शनैर्जग्मुर्धृतव्रताः॥ १३॥<br>
<br>
आगतेषु च दारेषु समवेक्ष्य महीपतिः।<br>
उवाच राजा तं सूतं सुमन्त्रानय मे सुतम्॥ १४॥<br>
<br>
स सूतो राममादाय लक्ष्मणं मैथिलीं तथा।<br>
जगामाभिमुखस्तूर्णं सकाशं जगतीपतेः॥ १५॥<br>
<br>
स राजा पुत्रमायान्तं दृष्ट्वा चारात् कृताञ्जलिम्।<br>
उत्पपातासनात् तूर्णमार्तः स्त्रीजनसंवृतः॥ १६॥<br>
<br>
सोऽभिदुद्राव वेगेन रामं दृष्ट्वा विशाम्पतिः।<br>
तमसम्प्राप्य दुःखार्तः पपात भुवि मूर्च्छितः॥ १७॥<br>
<br>
तं रामोऽभ्यपतत् क्षिप्रं लक्ष्मणश्च महारथः।<br>
विसंज्ञमिव दुःखेन सशोकं नृपतिं तथा॥ १८॥<br>
<br>
स्त्रीसहस्रनिनादश्च संजज्ञे राजवेश्मनि।<br>
हा हा रामेति सहसा भूषणध्वनिमिश्रितः॥ १९॥<br>
<br>
तं परिष्वज्य बाहुभ्यां तावुभौ रामलक्ष्मणौ।<br>
पर्यङ्के सीतया सार्धं रुदन्तः समवेशयन्॥ २०॥<br>
<br>
अथ रामो मुहूर्तस्य लब्धसंज्ञं महीपतिम्।<br>
उवाच प्राञ्जलिर्बाष्पशोकार्णवपरिप्लुतम्॥  २१॥<br>
<br>
आपृच्छे त्वां महाराज सर्वेषामीश्वरोऽसि  नः।<br>
प्रस्थितं दण्डकारण्यं पश्य त्वं कुशलेन माम्॥ २२॥<br>
<br>
लक्ष्मणं चानुजानीहि सीता चान्वेतु मां वनम्।<br>
कारणैर्बहुभिस्तथ्यैर्वार्यमाणौ न चेच्छतः॥  २३॥<br>
<br>
अनुजानीहि सर्वान् नः शोकमुत्सृज्य मानद।<br>
लक्ष्मणं मां च सीतां च प्रजापतिरिवात्मजान्॥ २४॥<br>
<br>
प्रतीक्षमाणमव्यग्रमनुज्ञां जगतीपतेः।<br>
उवाच राजा सम्प्रेक्ष्य वनवासाय राघवम्॥  २५॥<br>
<br>
अहं राघव कैकेय्या वरदानेन मोहितः।<br>
अयोध्यायां त्वमेवाद्य भव राजा निगृह्य माम्॥ २६॥<br>
<br>
एवमुक्तो नृपतिना रामो धर्मभृतां वरः।<br>
प्रत्युवाचाञ्जलिं कृत्वा पितरं वाक्यकोविदः॥ २७॥<br>
<br>
भवान् वर्षसहस्राय पृथिव्या नृपते पतिः।<br>
अहं त्वरण्ये वत्स्यामि न मे राज्यस्य कांक्षिता॥ २८॥<br>
<br>
नव पञ्च च वर्षाणि वनवासे विहृत्य ते।<br>
पुनः पादौ ग्रहीष्यामि प्रतिज्ञान्ते नराधिप॥ २९॥<br>
<br>
रुदन्नार्तः प्रियं पुत्रं सत्यपाशेन संयुतः।<br>
कैकेय्या चोद्यमानस्तु मिथो राजा तमब्रवीत्॥ ३०॥<br>
<br>
श्रेयसे वृद्धये तात पुनरागमनाय च।<br>
गच्छस्वारिष्टमव्यग्रः पन्थानमकुतोभयम्॥ ३१॥<br>
<br>
न हि सत्यात्मनस्तात धर्माभिमनसस्तव।<br>
संनिवर्तयितुं बुद्धिः शक्यते रघुनन्दन॥ ३२॥<br>
<br>
अद्य त्विदानीं रजनीं पुत्र मा गच्छ  सर्वथा।<br>
एकाहं दर्शनेनापि साधु तावच्चराम्यहम्॥ ३३॥<br>
<br>
मातरं मां च सम्पश्यन् वसेमामद्य शर्वरीम्।<br>
तर्पितः सर्वकामैस्त्वं श्वः काल्ये साधयिष्यसि॥ ३४॥<br>
<br>
दुष्करं क्रियते पुत्र सर्वथा राघव प्रिय।<br>
त्वया हि मत्प्रियार्थं तु वनमेवमुपाश्रितम्॥ ३५॥<br>
<br>
न चैतन्मे प्रियं पुत्र शपे सत्येन राघव।<br>
छन्नया चलितस्त्वस्मि स्त्रिया भस्माग्निकल्पया॥ ३६॥<br>
<br>
वञ्चना या तु लब्धा मे तां त्वं निस्तर्तुमिच्छसि।<br>
अनया वृत्तसादिन्या कैकेय्याभिप्रचोदितः॥ ३७॥<br>
<br>
न चैतदाश्चर्यतमं यत् त्वं ज्येष्ठः सुतो मम।<br>
अपानृतकथं पुत्र पितरं कर्तुमिच्छसि॥ ३८॥<br>
<br>
अथ रामस्तदा श्रुत्वा पितुरार्तस्य भाषितम्।<br>
लक्ष्मणेन सह भ्रात्रा दीनो वचनमब्रवीत्॥ ३९॥<br>
<br>
प्राप्स्यामि यानद्य गुणान् को मे श्वस्तान् प्रदास्यति।<br>
अपक्रमणमेवातः सर्वकामैरहं वृणे॥ ४०॥<br>
<br>
इयं सराष्ट्रा सजना धनधान्यसमाकुला।<br>
मया विसृष्टा वसुधा भरताय प्रदीयताम्॥ ४१॥<br>
<br>
वनवासकृता बुद्धिर्न च मेऽद्य चलिष्यति।<br>
यस्तु युद्धे वरो दत्तः कैकेय्यै वरद त्वया॥ ४२॥<br>
<br>
दीयतां निखिलेनैव सत्यस्त्वं भव पार्थिव।<br>
अहं निदेशं भवतो यथोक्तमनुपालयन्॥ ४३॥<br>
<br>
चतुर्दश समा वत्स्ये वने वनचरैः सह।<br>
मा विमर्शो वसुमती भरताय प्रदीयताम्॥ ४४॥<br>
<br>
नहि मे कांक्षितं राज्यं सुखमात्मनि वा प्रियम्।<br>
यथानिदेशं कर्तुं वै तवैव रघुनन्दन॥ ४५॥<br>
<br>
अपगच्छतु ते दुःखं मा भूर्बाष्पपरिप्लुतः।<br>
नहि क्षुभ्यति दुर्धर्षः समुद्रः सरितां पतिः॥ ४६॥<br>
<br>
नैवाहं राज्यमिच्छामि न सुखं न च मेदिनीम्।<br>
नैव सर्वानिमान् कामान् न स्वर्गं न च जीवितुम्॥ ४७॥<br>
<br>
त्वामहं सत्यमिच्छामि नानृतं पुरुषर्षभ।<br>
प्रत्यक्षं तव सत्येन सुकृतेन च ते शपे॥  ४८॥<br>
<br>
न च शक्यं मया तात स्थातुं क्षणमपि प्रभो।<br>
स शोकं धारयस्वेमं नहि मेऽस्ति विपर्ययः॥  ४९॥<br>
<br>
अर्थितो ह्यस्मि कैकेय्या वनं गच्छेति राघव।<br>
मया चोक्तं व्रजामीति तत्सत्यमनुपालये॥ ५०॥<br>
<br>
मा चोत्कण्ठां कृथा देव वने रंस्यामहे वयम्।<br>
प्रशान्तहरिणाकीर्णे नानाशकुनिनादिते॥ ५१॥<br>
<br>
पिता हि दैवतं तात देवतानामपि स्मृतम्।<br>
तस्माद् दैवतमित्येव करिष्यामि पितुर्वचः॥  ५२॥<br>
<br>
चतुर्दशसु वर्षेषु गतेषु नृपसत्तम।<br>
पुनर्द्रक्ष्यसि मां प्राप्तं संतापोऽयं विमुच्यताम्॥ ५३॥<br>
<br>
येन संस्तम्भनीयोऽयं सर्वो बाष्पकलो जनः।<br>
स त्वं पुरुषशार्दूल किमर्थं विक्रियां गतः॥ ५४॥<br>
<br>
पुरं च राष्ट्रं च मही च केवला<br>
मया विसृष्टा भरताय दीयताम्।<br>
अहं निदेशं भवतोऽनुपालयन्<br>
वनं गमिष्यामि चिराय सेवितुम्॥ ५५॥<br>
<br>
मया विसृष्टां भरतो महीमिमां<br>
सशैलखण्डां सपुरोपकाननाम्।<br>
शिवासु सीमास्वनुशास्तु केवलं<br>
त्वया यदुक्तं नृपते तथास्तु तत्॥ ५६॥<br>
<br>
न मे तथा पार्थिव धीयते मनो<br>
महत्सु कामेषु न चात्मनः प्रिये।<br>
यथा निदेशे तव शिष्टसम्मते<br>
व्यपैतु दुःखं तव मत्कृतेऽनघ॥ ५७॥<br>
<br>
तदद्य नैवानघ राज्यमव्ययं<br>
न सर्वकामान् वसुधां न मैथिलीम्।<br>
न चिन्तितं त्वामनृतेन योजयन्<br>
वृणीय सत्यं व्रतमस्तु ते तथा॥ ५८॥<br>
<br>
फलानि मूलानि च भक्षयन् वने<br>
गिरींश्च पश्यन् सरितः सरांसि च।<br>
वनं प्रविश्यैव विचित्रपादपं<br>
सुखी भविष्यामि तवास्तु निर्वृतिः॥ ५९॥<br>
<br>
एवं स राजा व्यसनाभिपन्न-<br>
स्तापेन दुःखेन च पीड्यमानः।<br>
आलिङ्ग्य पुत्रं सुविनष्टसंज्ञो<br>
भूमिं गतो नैव चिचेष्ट किंचित्॥ ६०॥<br>
<br>
देव्यः समस्ता रुरुदुः समेता-<br>
स्तां वर्जयित्वा नरदेवपत्नीम्।<br>
रुदन् सुमन्त्रोऽपि जगाम मूर्च्छां<br>
हाहाकृतं तत्र बभूव सर्वम्॥ ६१॥<br>
<br>
<b>इत्यार्षे श्रीमद्रामायणे वाल्मीकीये आदिकाव्ये अयोध्याकाण्डे चतुस्त्रिंशः सर्गः ॥२-३४॥</b>
