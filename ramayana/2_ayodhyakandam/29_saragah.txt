<b>श्रीमद्वाल्मीकियरामायणे अयोध्याकाण्डे एकोनत्रिंशः सर्गः ॥२-२९॥</b><br>
<br>
एतत् तु वचनं श्रुत्वा सीता रामस्य दुःखिता।<br>
प्रसक्ताश्रुमुखी मन्दमिदं वचनमब्रवीत्॥ १॥<br>
<br>
ये त्वया कीर्तिता दोषा वने वस्तव्यतां प्रति।<br>
गुणानित्येव तान् विद्धि तव स्नेहपुरस्कृता॥ २॥<br>
<br>
मृगाः सिंहा गजाश्चैव शार्दूलाः शरभास्तथा।<br>
चमराः सृमराश्चैव ये चान्ये वनचारिणः॥ ३॥<br>
<br>
अदृष्टपूर्वरूपत्वात् सर्वे ते तव राघव।<br>
रूपं दृष्ट्वापसर्पेयुस्तव सर्वे हि बिभ्यति॥ ४॥<br>
<br>
त्वया च सह गन्तव्यं मया गुरुजनाज्ञया।<br>
त्वद्वियोगेन मे राम त्यक्तव्यमिह जीवितम्॥  ५॥<br>
<br>
नहि मां त्वत्समीपस्थामपि शक्रोऽपि राघव।<br>
सुराणामीश्वरः शक्तः प्रधर्षयितुमोजसा॥ ६॥<br>
<br>
पतिहीना तु या नारी न सा शक्ष्यति जीवितुम्।<br>
काममेवंविधं राम त्वया मम निदर्शितम्॥ ७॥<br>
<br>
अथापि च महाप्राज्ञ ब्राह्मणानां मया श्रुतम्।<br>
पुरा पितृगृहे सत्यं वस्तव्यं किल मे वने॥ ८॥<br>
<br>
लक्षणिभ्यो द्विजातिभ्यः श्रुत्वाहं वचनं गृहे।<br>
वनवासकृतोत्साहा नित्यमेव महाबल॥ ९॥<br>
<br>
आदेशो वनवासस्य प्राप्तव्यः स मया किल।<br>
सा त्वया सह भर्त्राहं यास्यामि प्रिय नान्यथा॥ १०॥<br>
<br>
कृतादेशा भविष्यामि गमिष्यामि त्वया सह।<br>
कालश्चायं समुत्पन्नः सत्यवान् भवतु द्विजः॥ ११॥<br>
<br>
वनवासे हि जानामि दुःखानि बहुधा किल।<br>
प्राप्यन्ते नियतं वीर पुरुषैरकृतात्मभिः॥ १२॥<br>
<br>
कन्यया च पितुर्गेहे वनवासः श्रुतो मया।<br>
भिक्षिण्याः शमवृत्ताया मम मातुरिहाग्रतः॥ १३॥<br>
<br>
प्रसादितश्च वै पूर्वं त्वं मे बहुतिथं  प्रभो।<br>
गमनं वनवासस्य कांक्षितं हि सह त्वया॥ १४॥<br>
<br>
कृतक्षणाहं भद्रं ते गमनं प्रति राघव।<br>
वनवासस्य शूरस्य मम चर्या हि रोचते॥ १५॥<br>
<br>
शुद्धात्मन् प्रेमभावाद्धि भविष्यामि विकल्मषा।<br>
भर्तारमनुगच्छन्ती भर्ता हि परदैवतम्॥ १६॥<br>
<br>
प्रेत्यभावे हि कल्याणः संगमो मे सदा त्वया।<br>
श्रुतिर्हि श्रूयते पुण्या ब्राह्मणानां यशस्विनाम्॥ १७॥<br>
<br>
इहलोके च पितृभिर्या स्त्री यस्य महाबल।<br>
अद्भिर्दत्ता स्वधर्मेण प्रेत्यभावेऽपि तस्य सा॥ १८॥<br>
<br>
एवमस्मात् स्वकां नारीं सुवृत्तां हि पतिव्रताम्।<br>
नाभिरोचयसे नेतुं त्वं मां केनेह हेतुना॥ १९॥<br>
<br>
भक्तां पतिव्रतां दीनां मां समां सुखदुःखयोः।<br>
नेतुमर्हसि काकुत्स्थ समानसुखदुःखिनीम्॥  २०॥<br>
<br>
यदि मां दुःखितामेवं वनं नेतुं न चेच्छसि।<br>
विषमग्निं जलं वाहमास्थास्ये मृत्युकारणात्॥ २१॥<br>
<br>
एवं बहुविधं तं सा याचते गमनं प्रति।<br>
नानुमेने महाबाहुस्तां नेतुं विजनं वनम्॥ २२॥<br>
<br>
एवमुक्ता तु सा चिन्तां मैथिली समुपागता।<br>
स्नापयन्तीव गामुष्णैरश्रुभिर्नयनच्युतैः॥ २३॥<br>
<br>
चिन्तयन्तीं तदा तां तु निवर्तयितुमात्मवान्।<br>
क्रोधाविष्टां तु वैदेहीं काकुत्स्थो बह्वसान्त्वयत्॥ २४॥<br>
<br>
<b>इत्यार्षे श्रीमद्रामायणे वाल्मीकीये आदिकाव्ये अयोध्याकाण्डे एकोनत्रिंशः सर्गः ॥२-२९॥</b>
