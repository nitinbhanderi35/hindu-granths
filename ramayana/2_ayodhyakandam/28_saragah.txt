<b>श्रीमद्वाल्मीकियरामायणे अयोध्याकाण्डे अष्टाविंशः सर्गः ॥२-२८॥</b><br>
<br>
स एवं ब्रुवतीं सीतां धर्मज्ञां धर्मवत्सलः।<br>
न नेतुं कुरुते बुद्धिं वने दुःखानि चिन्तयन्॥ १॥<br>
<br>
सान्त्वयित्वा ततस्तां तु बाष्पदूषितलोचनाम्।<br>
निवर्तनार्थे धर्मात्मा वाक्यमेतदुवाच ह॥  २॥<br>
<br>
सीते महाकुलीनासि धर्मे च निरता सदा।<br>
इहाचरस्व धर्मं त्वं यथा मे मनसः सुखम्॥ ३॥<br>
<br>
सीते यथा त्वां वक्ष्यामि तथा कार्यं त्वयाबले।<br>
वने दोषा हि बहवो वसतस्तान् निबोध मे॥ ४॥<br>
<br>
सीते विमुच्यतामेषा वनवासकृता मतिः।<br>
बहुदोषं हि कान्तारं वनमित्यभिधीयते॥ ५॥<br>
<br>
हितबुद‍्ध्या खलु वचो मयैतदभिधीयते।<br>
सदा सुखं न जानामि दुःखमेव सदा वनम्॥ ६॥<br>
<br>
गिरिनिर्झरसम्भूता गिरिनिर्दरिवासिनाम्।<br>
सिंहानां निनदा दुःखाः श्रोतुं दुःखमतो वनम्॥ ७॥<br>
<br>
क्रीडमानाश्च विस्रब्धा मत्ताः शून्ये तथा मृगाः।<br>
दृष्ट्वा समभिवर्तन्ते सीते दुःखमतो वनम्॥  ८॥<br>
<br>
सग्राहाः सरितश्चैव पङ्कवत्यस्तु दुस्तराः।<br>
मत्तैरपि गजैर्नित्यमतो दुःखतरं वनम्॥ ९॥<br>
<br>
लताकण्टकसंकीर्णाः कृकवाकूपनादिताः।<br>
निरपाश्च सुदुःखाश्च मार्गा दुःखमतो वनम्॥  १०॥<br>
<br>
सुप्यते पर्णशय्यासु स्वयंभग्नासु भूतले।<br>
रात्रिषु श्रमखिन्नेन तस्माद् दुःखमतो वनम्॥ ११॥<br>
<br>
अहोरात्रं च संतोषः कर्तव्यो नियतात्मना।<br>
फलैर्वृक्षावपतितैः सीते दुःखमतो वनम्॥ १२॥<br>
<br>
उपवासश्च कर्तव्यो यथा प्राणेन मैथिलि।<br>
जटाभारश्च कर्तव्यो वल्कलाम्बरधारणम्॥ १३॥<br>
<br>
देवतानां पितॄणां च कर्तव्यं विधिपूर्वकम्।<br>
प्राप्तानामतिथीनां च नित्यशः प्रतिपूजनम्॥  १४॥<br>
<br>
कार्यस्त्रिरभिषेकश्च काले काले च नित्यशः।<br>
चरतां नियमेनैव तस्माद् दुःखतरं वनम्॥ १५॥<br>
<br>
उपहारश्च कर्तव्यः कुसुमैः स्वयमाहृतैः।<br>
आर्षेण विधिना वेद्यां सीते दुःखमतो वनम्॥  १६॥<br>
<br>
यथालब्धेन कर्तव्यः संतोषस्तेन मैथिलि।<br>
यताहारैर्वनचरैः सीते दुःखमतो वनम्॥ १७॥<br>
<br>
अतीव वातस्तिमिरं बुभुक्षा चाति नित्यशः।<br>
भयानि च महान्त्यत्र ततो दुःखतरं वनम्॥ १८॥<br>
<br>
सरीसृपाश्च बहवो बहुरूपाश्च भामिनि।<br>
चरन्ति पथि ते दर्पात् ततो दुःखतरं वनम्॥१९॥<br>
<br>
नदीनिलयनाः सर्पा नदीकुटिलगामिनः।<br>
तिष्ठन्त्यावृत्य पन्थानमतो दुःखतरंवनम्॥  २०॥<br>
<br>
पतङ्गा वृश्चिकाः कीटा दंशाश्च मशकैः सह।<br>
बाधन्ते नित्यमबले सर्वं दुःखमतो वनम्॥ २१॥<br>
<br>
द्रुमाः कण्टकिनश्चैव कुशाः काशाश्च भामिनि।<br>
वने व्याकुलशाखाग्रास्तेन दुःखमतो वनम्॥  २२॥<br>
<br>
कायक्लेशाश्च बहवो भयानि विविधानि च।<br>
अरण्यवासे वसतो दुःखमेव सदा वनम्॥ २३॥<br>
<br>
क्रोधलोभौ विमोक्तव्यौ कर्तव्या तपसे मतिः।<br>
न भेतव्यं च भेतव्ये दुःखं नित्यमतो वनम्॥  २४॥<br>
<br>
तदलं ते वनं गत्वा क्षेमं नहि वनं तव।<br>
विमृशन्निव पश्यामि बहुदोषकरं वनम्॥ २५॥<br>
<br>
वनं तु नेतुं न कृता मतिर्यदा<br>
बभूव रामेण तदा महात्मना।<br>
न तस्य सीता वचनं चकार तं<br>
ततोऽब्रवीद् राममिदं सुदुःखिता॥ २६॥<br>
<br>
<b>इत्यार्षे श्रीमद्रामायणे वाल्मीकीये आदिकाव्ये अयोध्याकाण्डे अष्टाविंशः सर्गः ॥२-२८॥</b>
