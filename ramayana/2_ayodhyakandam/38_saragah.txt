<b>श्रीमद्वाल्मीकियरामायणे अयोध्याकाण्डे अष्टात्रिंशः सर्गः ॥२-३८॥</b><br>
<br>
तस्यां चीरं वसानायां नाथवत्यामनाथवत्।<br>
प्रचुक्रोश जनः सर्वो धिक् त्वां दशरथं त्विति॥ १॥<br>
<br>
तेन तत्र प्रणादेन दुःखितः स महीपतिः।<br>
चिच्छेद जीविते श्रद्धां धर्मे यशसि चात्मनः॥ २॥<br>
स निःश्वस्योष्णमैक्ष्वाकस्तां भार्यामिदमब्रवीत्।<br>
कैकेयि कुशचीरेण न सीता गन्तुमर्हति॥ ३॥<br>
<br>
सुकुमारी च बाला च सततं च सुखोचिता।<br>
नेयं वनस्य योग्येति सत्यमाह गुरुर्मम॥ ४॥<br>
<br>
इयं हि कस्यापि करोति किंचित्<br>
तपस्विनी राजवरस्य पुत्री।<br>
या चीरमासाद्य जनस्य मध्ये<br>
स्थिता विसंज्ञा श्रमणीव काचित् ॥ ५॥<br>
<br>
चीराण्यपास्याज्जनकस्य कन्या<br>
नेयं प्रतिज्ञा मम दत्तपूर्वा।<br>
यथासुखं गच्छतु राजपुत्री<br>
वनं समग्रा सह सर्वरत्नैः॥ ६॥<br>
<br>
अजीवनार्हेण मया नृशंसा<br>
कृता प्रतिज्ञा नियमेन तावत्।<br>
त्वया हि बाल्यात् प्रतिपन्नमेतत्<br>
तन्मा दहेद् वेणुमिवात्मपुष्पम्॥ ७॥<br>
<br>
रामेण यदि ते पापे किंचित्कृतमशोभनम्।<br>
अपकारः क इह ते वैदेह्या दर्शितोऽधमे॥ ८॥<br>
<br>
मृगीवोत्फुल्लनयना मृदुशीला मनस्विनी।<br>
अपकारं कमिव ते करोति जनकात्मजा॥ ९॥<br>
<br>
ननु पर्याप्तमेवं ते पापे रामविवासनम्।<br>
किमेभिः कृपणैर्भूयः पातकैरपि ते कृतैः॥  १०॥<br>
<br>
प्रतिज्ञातं मया तावत् त्वयोक्तं देवि शृण्वता।<br>
रामं यदभिषेकाय त्वमिहागतमब्रवीः॥ ११॥<br>
<br>
तत्त्वेतत् समतिक्रम्य निरयं गन्तुमिच्छसि।<br>
मैथिलीमपि या हि त्वमीक्षसे चीरवासिनीम्॥  १२॥<br>
<br>
एवं ब्रुवन्तं पितरं रामः सम्प्रस्थितो वनम्।<br>
अवाक्शिरसमासीनमिदं वचनमब्रवीत्॥ १३॥<br>
<br>
इयं धार्मिक कौसल्या मम माता यशस्विनी।<br>
वृद्धा चाक्षुद्रशीला च न च त्वां देव गर्हते॥ १४॥<br>
मया विहीनां वरद प्रपन्नां शोकसागरम्।<br>
अदृष्टपूर्वव्यसनां भूयः सम्मन्तुमर्हसि॥  १५॥<br>
<br>
पुत्रशोकं यथा नर्च्छेत् त्वया पूज्येन पूजिता।<br>
मां हि संचिन्तयन्ती सा त्वयि जीवेत् तपस्विनी॥ १६॥<br>
<br>
इमां महेन्द्रोपम जातगर्धिनीं<br>
तथा विधातुं जननीं ममार्हसि।<br>
यथा वनस्थे मयि शोककर्शिता<br>
न जीवितं न्यस्य यमक्षयं व्रजेत्॥ १७॥<br>
<br>
<b>इत्यार्षे श्रीमद्रामायणे वाल्मीकीये आदिकाव्ये अयोध्याकाण्डे अष्टात्रिंशः सर्गः ॥२-३८॥</b>
