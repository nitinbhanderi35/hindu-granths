<b>श्रीमद्वाल्मीकियरामायणे अयोध्याकाण्डे द्वात्रिंशः सर्गः ॥२-३२॥</b><br>
<br>
ततः शासनमाज्ञाय भ्रातुः प्रियकरं हितम्।<br>
गत्वा स प्रविवेशाशु सुयज्ञस्य निवेशनम्॥ १॥<br>
<br>
तं विप्रमग्न्यगारस्थं वन्दित्वा लक्ष्मणोऽब्रवीत्।<br>
सखेऽभ्यागच्छ पश्य त्वं वेश्म दुष्करकारिणः॥ २॥<br>
<br>
ततः संध्यामुपास्थाय गत्वा सौमित्रिणा सह।<br>
ऋद्धं स प्राविशल्लक्ष्म्या रम्यं रामनिवेशनम्॥ ३॥<br>
<br>
जातरूपमयैर्मुख्यैरङ्गदैः कुण्डलैः शुभैः।<br>
सहेमसूत्रैर्मणिभिः केयूरैर्वलयैरपि॥ ५॥<br>
<br>
अन्यैश्च रत्नैर्बहुभिः काकुत्स्थः प्रत्यपूजयत्।<br>
सुयज्ञं स तदोवाच रामः सीताप्रचोदितः॥ ६॥<br>
<br>
हारं च हेमसूत्रं च भार्यायै सौम्य हारय।<br>
रशनां चाथ सा सीता दातुमिच्छति ते सखी॥ ७॥<br>
<br>
अङ्गदानि च चित्राणि केयूराणि शुभानि च।<br>
प्रयच्छति सखी तुभ्यं भार्यायै गच्छती वनम्॥ ८॥<br>
<br>
पर्यङ्कमग्र्यास्तरणं नानारत्नविभूषितम्।<br>
तमपीच्छति वैदेही प्रतिष्ठापयितुं त्वयि॥ ९॥<br>
<br>
नागः शत्रुंजयो नाम मातुलोऽयं ददौ मम।<br>
तं ते निष्कसहस्रेण ददामि द्विजपुङ्गव॥ १०॥<br>
<br>
इत्युक्तः स तु रामेण सुयज्ञः प्रतिगृह्य तत्।<br>
रामलक्ष्मणसीतानां प्रयुयोजाशिषः शिवाः॥ ११॥<br>
<br>
अथ भ्रातरमव्यग्रं प्रियं रामः प्रियंवदम्।<br>
सौमित्रिं तमुवाचेदं ब्रह्मेव त्रिदशेश्वरम्॥ १२॥<br>
<br>
अगस्त्यं कौशिकं चैव तावुभौ ब्राह्मणोत्तमौ।<br>
अर्चयाहूय सौमित्रे रत्नैः सस्यमिवाम्बुभिः॥ १३॥<br>
<br>
तर्पयस्व महाबाहो गोसहस्रेण राघव।<br>
सुवर्णरजतैश्चैव मणिभिश्च महाधनैः॥ १४॥<br>
<br>
कौसल्यां च य आशीर्भिर्भक्तः पर्युपतिष्ठति।<br>
आचार्यस्तैत्तिरीयाणामभिरूपश्च वेदवित्॥ १५॥<br>
<br>
तस्य यानं च दासीश्च सौमित्रे सम्प्रदापय।<br>
कौशेयानि च वस्त्राणि यावत् तुष्यति स द्विजः॥ १६॥<br>
<br>
सूतश्चित्ररथश्चार्यः सचिवः सुचिरोषितः।<br>
तोषयैनं महार्हैश्च  रत्नैर्वस्त्रैर्धनैस्तथा॥ १७॥<br>
<br>
पशुकाभिश्च सर्वाभिर्गवां दशशतेन च।<br>
ये चेमे कठकालापा बहवो दण्डमाणवाः॥ १८॥<br>
<br>
नित्यस्वाध्यायशीलत्वान्नान्यत् कुर्वन्ति किंचन।<br>
अलसाः स्वादुकामाश्च महतां चापि सम्मताः॥ १९॥<br>
<br>
तेषामशीतियानानि रत्नपूर्णानि दापय।<br>
शालिवाहसहस्रं च द्वे शते भद्रकांस्तथा॥ २०॥<br>
<br>
व्यञ्जनार्थं च सौमित्रे गोसहस्रमुपाकुरु।<br>
मेखलीनां महासङ्घः कौसल्यां समुपस्थितः।<br>
तेषां सहस्रं सौमित्रे प्रत्येकं सम्प्रदापय॥ २१॥<br>
<br>
अम्बा यथा नो नन्देच्च कौसल्या मम दक्षिणाम्।<br>
तथा द्विजातींस्तान् सर्वाल्ँलक्ष्मणार्चय सर्वशः॥ २२॥<br>
<br>
ततः पुरुषशार्दूलस्तद् धनं लक्ष्मणः स्वयम्।<br>
यथोक्तं ब्राह्मणेन्द्राणामददाद् धनदो यथा॥ २३॥<br>
<br>
अथाब्रवीद् बाष्पगलांस्तिष्ठतश्चोपजीविनः।<br>
स प्रदाय बहुद्रव्यमेकैकस्योपजीवनम्॥ २४॥<br>
<br>
लक्ष्मणस्य च यद् वेश्म गृहं च यदिदं मम।<br>
अशून्यं कार्यमेकैकं यावदागमनं मम॥ २५॥<br>
<br>
इत्युक्त्वा दुःखितं सर्वं जनं तमुपजीविनम्।<br>
उवाचेदं धनाध्यक्षं धनमानीयतां मम॥ २६॥<br>
<br>
ततोऽस्य धनमाजह्रुः सर्व एवोपजीविनः।<br>
स राशिः सुमहांस्तत्र दर्शनीयो ह्यदृश्यत॥ २७॥<br>
<br>
ततः स पुरुषव्याघ्रस्तद् धनं सहलक्ष्मणः।<br>
द्विजेभ्यो बालवृद्धेभ्यः कृपणेभ्यो ह्यदापयत्॥ २८॥<br>
<br>
तत्रासीत् पिङ्गलो गार्ग्यस्त्रिजटो नाम वै द्विजः।<br>
क्षतवृत्तिर्वने नित्यं फालकुद्दाललाङ्गली॥  २९॥<br>
<br>
तं वृद्धं तरुणी भार्या बालानादाय दारकान्।<br>
अब्रवीद् ब्राह्मणं वाक्यं स्त्रीणां भर्ता हि देवता॥ ३०॥<br>
<br>
अपास्य फालं कुद्दालं कुरुष्व वचनं मम।<br>
रामं दर्शय धर्मज्ञं यदि किंचिदवाप्स्यसि॥  ३१॥<br>
<br>
स भार्याया वचः श्रुत्वा शाटीमाच्छाद्य दुश्छदाम्।<br>
स प्रातिष्ठत पन्थानं यत्र रामनिवेशनम्॥  ३२॥<br>
<br>
भृग्वङ्गिरःसमं दीप्त्या त्रिजटं जनसंसदि।<br>
आपञ्चमायाः कक्ष्याया नैतं कश्चिदवारयत्॥  ३३॥<br>
<br>
स राममासाद्य तदा त्रिजटो वाक्यमब्रवीत्।<br>
निर्धनो बहुपुत्रोऽस्मि राजपुत्र महाबल॥  ३४॥<br>
<br>
क्षतवृत्तिर्वने नित्यं प्रत्यवेक्षस्व  मामिति।<br>
तमुवाच ततो रामः परिहाससमन्वितम्॥ ३५॥<br>
<br>
गवां सहस्रमप्येकं न च विश्राणितं मया।<br>
परिक्षिपसि दण्डेन यावत्तावदवाप्स्यसे॥ ३६॥<br>
<br>
स शाटीं परितः कट्यां सम्भ्रान्तः परिवेष्ट्य ताम्।<br>
आविध्य दण्डं चिक्षेप सर्वप्राणेन वेगतः॥ ३७॥<br>
<br>
स तीर्त्वा सरयूपारं दण्डस्तस्य कराच्च्युतः।<br>
गोव्रजे बहुसाहस्रे पपातोक्षणसंनिधौ॥ ३८॥<br>
<br>
तं परिष्वज्य धर्मात्मा आ तस्मात् सरयूतटात्।<br>
आनयामास ता गावस्त्रिजटस्याश्रमं प्रति॥ ३९॥<br>
<br>
उवाच च तदा रामस्तं गार्ग्यमभिसान्त्वयन्।<br>
मन्युर्न खलु कर्तव्यः परिहासो ह्ययं मम॥  ४०॥<br>
<br>
इदं हि तेजस्तव यद् दुरत्ययं<br>
तदेव जिज्ञासितुमिच्छता मया।<br>
इमं भवानर्थमभिप्रचोदितो<br>
वृणीष्व किंचेदपरं व्यवस्यसि॥ ४१॥<br>
<br>
ब्रवीमि सत्येन न ते स्म यन्त्रणां<br>
धनं हि यद्यन्मम विप्रकारणात्।<br>
भवत्सु सम्यक्प्रतिपादनेन<br>
मयार्जितं चैव यशस्करं भवेत्॥ ४२॥<br>
<br>
ततः सभार्यस्त्रिजटो महामुनि-<br>
र्गवामनीकं प्रतिगृह्य मोदितः।<br>
यशोबलप्रीतिसुखोपबृंहिणी-<br>
स्तदाशिषः प्रत्यवदन्महात्मनः॥ ४३॥<br>
<br>
स चापि रामः प्रतिपूर्णपौरुषो<br>
महाधनं धर्मबलैरुपार्जितम्।<br>
नियोजयामास सुहृज्जने चिराद्<br>
यथार्हसम्मानवचः प्रचोदितः॥ ४४॥<br>
<br>
द्विजः सुहृद् भृत्यजनोऽथवा तदा<br>
दरिद्रभिक्षाचरणश्च यो भवेत्।<br>
न तत्र कश्चिन्न बभूव तर्पितो<br>
यथार्हसम्माननदानसम्भ्रमैः॥ ४५॥<br>
<br>
<b>इत्यार्षे श्रीमद्रामायणे वाल्मीकीये आदिकाव्ये अयोध्याकाण्डे द्वात्रिंशः सर्गः ॥२-३२॥</b>
