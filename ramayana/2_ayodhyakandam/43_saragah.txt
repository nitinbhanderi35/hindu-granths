<b>श्रीमद्वाल्मीकियरामायणे अयोध्याकाण्डे त्रिचत्वारिशः सर्गः ॥२-४३॥</b><br>
<br>
ततः समीक्ष्य शयने सन्नं शोकेन पार्थिवम्।<br>
कौसल्या पुत्रशोकार्ता तमुवाच महीपतिम्॥ १॥<br>
<br>
राघवे नरशार्दूले विषं मुक्त्वाहिजिह्मगा।<br>
विचरिष्यति कैकेयी निर्मुक्तेव हि पन्नगी॥ २॥<br>
<br>
विवास्य रामं सुभगा लब्धकामा समाहिता।<br>
त्रासयिष्यति मां भूयो दुष्टाहिरिव वेश्मनि॥ ३॥<br>
<br>
अथास्मिन् नगरे रामश्चरन् भैक्षं गृहे वसेत्।<br>
कामकारो वरं दातुमपि दासं ममात्मजम्॥ ४॥<br>
<br>
पातयित्वा तु कैकेय्या रामं स्थानाद् यथेष्टतः।<br>
प्रविद्धो रक्षसां भागः पर्वणीवाहिताग्निना॥ ५॥<br>
<br>
नागराजगतिर्वीरो महाबाहुर्धनुर्धरः।<br>
वनमाविशते नूनं सभार्यः सहलक्ष्मणः॥ ६॥<br>
<br>
वने त्वदृष्टदुःखानां कैकेय्यनुमते त्वया।<br>
त्यक्तानां वनवासाय कान्यावस्था भविष्यति॥ ७॥<br>
<br>
ते रत्नहीनास्तरुणाः फलकाले विवासिताः।<br>
कथं वत्स्यन्ति कृपणाः फलमूलैः कृताशनाः॥ ८॥<br>
<br>
अपीदानीं स कालः स्यान्मम शोकक्षयः शिवः।<br>
सहभार्यं सह भ्रात्रा पश्येयमिह राघवम्॥ ९॥<br>
<br>
श्रुत्वैवोपस्थितौ वीरौ कदायोध्या भविष्यति।<br>
यशस्विनी हृष्टजना सूच्छ्रितध्वजमालिनी॥  १०॥<br>
<br>
कदा प्रेक्ष्य नरव्याघ्रावरण्यात् पुनरागतौ।<br>
भविष्यति पुरी हृष्टा समुद्र इव पर्वणि॥ ११॥<br>
<br>
कदायोध्यां महाबाहुः पुरीं वीरः प्रवेक्ष्यति।<br>
पुरस्कृत्य रथे सीतां वृषभो गोवधूमिव॥ १२॥<br>
<br>
कदा प्राणिसहस्राणि राजमार्गे ममात्मजौ।<br>
लाजैरवकरिष्यन्ति प्रविशन्तावरिंदमौ॥ १३॥<br>
<br>
प्रविशन्तौ कदायोध्यां द्रक्ष्यामि शुभकुण्डलौ।<br>
उदग्रायुधनिस्त्रिंशौ सशृङ्गाविव पर्वतौ॥ १४॥<br>
<br>
कदा सुमनसः कन्या द्विजातीनां फलानि च।<br>
प्रदिशन्त्यः पुरीं हृष्टाः करिष्यन्ति प्रदक्षिणम्॥ १५॥<br>
<br>
कदा परिणतो बुद्ध्या वयसा चामरप्रभाः।<br>
अभ्युपैष्यति धर्मात्मा सुवर्ष इव लालयन्॥  १६॥<br>
<br>
निःसंशयं मया मन्ये पुरा वीर कदर्यया।<br>
पातुकामेषु वत्सेषु मातॄणां शातिताः स्तनाः॥ १७॥<br>
<br>
साहं गौरिव सिंहेन विवत्सा वत्सला कृता।<br>
कैकेय्या पुरुषव्याघ्र बालवत्सेव  गौर्बलात्॥ १८॥<br>
<br>
नहि तावद्‍गुणैर्जुष्टं सर्वशास्त्रविशारदम्।<br>
एकपुत्रा विना पुत्रमहं जीवितुमुत्सहे॥ १९॥<br>
<br>
न हि मे जीविते किंचित् सामर्थ्यमिह कल्प्यते।<br>
अपश्यन्त्याः प्रियं पुत्रं लक्ष्मणं च महाबलम्॥ २०॥<br>
<br>
अयं हि मां दीपयतेऽद्य वह्नि-<br>
स्तनूजशोकप्रभवो महाहितः।<br>
महीमिमां रश्मिभिरुत्तमप्रभो<br>
यथा निदाघे भगवान् दिवाकरः॥ २१॥<br>
<br>
<b>इत्यार्षे श्रीमद्रामायणे वाल्मीकीये आदिकाव्ये अयोध्याकाण्डे त्रिचत्वारिशः सर्गः ॥२-४३॥</b>
