<b>श्रीमद्वाल्मीकियरामायणे अयोध्याकाण्डे एकादशः सर्गः ॥२-११॥</b><br>
<br>
तं मन्मथशरैर्विद्धं कामवेगवशानुगम्।<br>
उवाच पृथिवीपालं कैकेयी दारुणं वचः॥ १॥<br>
<br>
नास्मि विप्रकृता देव केनचिन्नावमानिता।<br>
अभिप्रायस्तु मे कश्चित् तमिच्छामि त्वया कृतम्॥ २॥<br>
<br>
प्रतिज्ञां प्रतिजानीष्व यदि त्वं कर्तुमिच्छसि।<br>
अथ ते व्याहरिष्यामि यथाभिप्रार्थितं मया॥  ३॥<br>
<br>
तामुवाच महाराजः कैकेयीमीषदुत्स्मयः।<br>
कामी हस्तेन संगृह्य मूर्धजेषु भुवि स्थिताम्॥ ४॥<br>
<br>
अवलिप्ते न जानासि त्वत्तः प्रियतरो मम।<br>
मनुजो मनुजव्याघ्राद् रामादन्यो न विद्यते॥५॥<br>
<br>
तेनाजय्येन मुख्येन राघवेण महात्मना।<br>
शपे ते जीवनार्हेण ब्रूहि यन्मनसेप्सितम्॥  ६॥<br>
<br>
यं मुहूर्तमपश्यंस्तु न जीवे तमहं ध्रुवम्।<br>
तेन रामेण कैकेयि शपे ते वचनक्रियाम्॥ ७॥<br>
<br>
आत्मना चात्मजैश्चान्यैर्वृणे यं मनुजर्षभम्।<br>
तेन रामेण कैकेयि शपे ते वचनक्रियाम्॥ ८॥<br>
<br>
भद्रे हृदयमप्येतदनुमृश्योद्धरस्व मे।<br>
एतत् समीक्ष्य कैकेयि ब्रूहि यत् साधु मन्यसे॥ ९॥<br>
<br>
बलमात्मनि पश्यन्ती न विशङ्कितुमर्हसि।<br>
करिष्यामि तव प्रीतिं सुकृतेनापि ते शपे॥  १०॥<br>
<br>
सा तदर्थमना देवी तमभिप्रायमागतम्।<br>
निर्माध्यस्थ्याच्च हर्षाच्च बभाषे दुर्वचं वचः॥ ११॥<br>
<br>
तेन वाक्येन संहृष्टा तमभिप्रायमात्मनः।<br>
व्याजहार महाघोरमभ्यागतमिवान्तकम्॥ १२॥<br>
<br>
यथा क्रमेण शपसे वरं मम ददासि च।<br>
तच्छृण्वन्तु त्रयस्त्रिंशद् देवाः सेन्द्रपुरोगमाः॥ १३॥<br>
<br>
चन्द्रादित्यौ नभश्चैव ग्रहा रात्र्यहनी दिशः।<br>
जगच्च पृथिवी चेयं सगन्धर्वाः सराक्षसाः॥  १४॥<br>
निशाचराणि भूतानि गृहेषु गृहदेवताः।<br>
यानि चान्यानि भूतानि जानीयुर्भाषितं तव॥  १५॥<br>
<br>
सत्यसंधो महातेजा धर्मज्ञः सत्यवाक्शुचिः।<br>
वरं मम ददात्येष सर्वे शृण्वन्तु दैवताः॥  १६॥<br>
<br>
इति देवी महेष्वासं परिगृह्याभिशस्य च।<br>
ततः परमुवाचेदं वरदं काममोहितम्॥ १७॥<br>
<br>
स्मर राजन् पुरा वृत्तं तस्मिन् देवासुरे रणे।<br>
तत्र त्वां च्यावयच्छत्रुस्तव जीवितमन्तरा॥ १८॥<br>
<br>
तत्र चापि मया देव यत् त्वं समभिरक्षितः।<br>
जाग्रत्या यतमानायास्ततो मे प्रददौ वरौ॥ १९॥<br>
<br>
तौ दत्तौ च वरौ देव निक्षेपौ मृगयाम्यहम्।<br>
तवैव पृथिवीपाल सकाशे रघुनन्दन॥ २०॥<br>
<br>
तत् प्रतिश्रुत्य धर्मेण न चेद् दास्यसि मे वरम्।<br>
अद्यैव हि प्रहास्यामि जीवितं त्वद्विमानिता॥ २१॥<br>
<br>
वाङ्मात्रेण तदा राजा कैकेय्या स्ववशे कृतः।<br>
प्रचस्कन्द विनाशाय पाशं मृग इवात्मनः॥ २२॥<br>
<br>
ततः परमुवाचेदं वरदं काममोहितम्।<br>
वरौ देयौ त्वया देव तदा दत्तौ महीपते॥ २३॥<br>
<br>
तौ तावदहमद्यैव वक्ष्यामि शृणु मे वचः।<br>
अभिषेकसमारम्भो राघवस्योपकल्पितः॥ २४॥<br>
<br>
अनेनैवाभिषेकेण भरतो मेऽभिषिच्यताम्।<br>
यो द्वितीयो वरो देव दत्तः प्रीतेन मे त्वया॥ २५॥<br>
<br>
तदा देवासुरे युद्धे तस्य कालोऽयमागतः।<br>
नव पञ्च च वर्षाणि दण्डकारण्यमाश्रितः॥ २६॥<br>
<br>
चीराजिनधरो धीरो रामो भवतु तापसः।<br>
भरतो भजतामद्य यौवराज्यमकण्टकम्॥ २७॥<br>
<br>
एष मे परमः कामो दत्तमेव वरं वृणे।<br>
अद्य चैव हि पश्येयं प्रयान्तं राघवं वने॥ २८॥<br>
<br>
स राजराजो भव सत्यसंगरः कुलं च शीलं च हि जन्म रक्ष च।<br>
परत्र वासे हि वदन्त्यनुत्तमं तपोधनाः सत्यवचो हितं नृणाम्॥ २९॥<br>
<br>
<b>इत्यार्षे श्रीमद्रामायणे वाल्मीकीये आदिकाव्ये अयोध्याकाण्डे एकादशः सर्गः ॥२-११॥</b>
