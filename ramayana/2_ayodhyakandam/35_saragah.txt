<b>श्रीमद्वाल्मीकियरामायणे अयोध्याकाण्डे पञ्चत्रिंशः सर्गः ॥२-३५॥</b><br>
<br>
ततो निधूय सहसा शिरो निःश्वस्य चासकृत्।<br>
पाणिं पाणौ विनिष्पिष्य दन्तान् कटकटाय्य च॥ १॥<br>
<br>
लोचने कोपसंरक्ते वर्णं पूर्वोचितं जहत्।<br>
कोपाभिभूतः सहसा संतापमशुभं गतः॥ २॥<br>
<br>
मनः समीक्षमाणश्च सूतो दशरथस्य च।<br>
कम्पयन्निव कैकेय्या हृदयं वाक्शरैः शितैः॥  ३॥<br>
<br>
वाक्यवज्रैरनुपमैर्निर्भिन्दन्निव चाशुभैः।<br>
कैकेय्याः सर्वमर्माणि सुमन्त्रः प्रत्यभाषत॥ ४॥<br>
<br>
यस्यास्तव पतिस्त्यक्तो राजा दशरथः स्वयम्।<br>
भर्ता सर्वस्य जगतः स्थावरस्य चरस्य च॥ ५॥<br>
<br>
नह्यकार्यतमं किंचित्तव देवीह विद्यते।<br>
पतिघ्नीं त्वामहं मन्ये कुलघ्नीमपि चान्ततः॥ ६॥<br>
<br>
यन्महेन्द्रमिवाजय्यं दुष्प्रकम्प्यमिवाचलम्।<br>
महोदधिमिवाक्षोभ्यं संतापयसि कर्मभिः॥ ७॥<br>
<br>
मावमंस्था दशरथं भर्तारं वरदं पतिम्।<br>
भर्तुरिच्छा हि नारीणां पुत्रकोट्या विशिष्यते॥ ८॥<br>
<br>
यथावयो हि राज्यानि प्राप्नुवन्ति नृपक्षये।<br>
इक्ष्वाकुकुलनाथेऽस्मिंस्तं लोपयितुमिच्छसि॥ ९॥<br>
<br>
राजा भवतु ते पुत्रो भरतः शास्तु मेदिनीम्।<br>
वयं तत्र गमिष्यामो यत्र रामो गमिष्यति॥  १०॥<br>
<br>
न च ते विषये कश्चिद् ब्राह्मणो वस्तुमर्हति।<br>
तादृशं त्वममर्यादमद्य कर्म करिष्यसि॥ ११॥<br>
<br>
नूनं सर्वे गमिष्यामो मार्गं रामनिषेवितम्।<br>
त्यक्ता या बान्धवैः सर्वैर्ब्राह्मणैः साधुभिः सदा॥ १२॥<br>
<br>
का प्रीती राज्यलाभेन तव देवि भविष्यति।<br>
तादृशं त्वममर्यादं कर्म कर्तुं चिकीर्षसि॥  १३॥<br>
<br>
आश्चर्यमिव पश्यामि यस्यास्ते वृत्तमीदृशम्।<br>
आचरन्त्या न विवृता सद्यो भवति मेदिनी॥ १४॥<br>
<br>
महाब्रह्मर्षिसृष्टा वा ज्वलन्तो भीमदर्शनाः।<br>
धिग्वाग्दण्डा न हिंसन्ति रामप्रव्राजने स्थिताम्॥ १५॥<br>
<br>
आम्रं छित्त्वा कुठारेण निम्बं परिचरेत् तु  कः।<br>
यश्चैनं पयसा सिञ्चेन्नैवास्य मधुरो भवेत्॥ १६॥<br>
<br>
आभिजात्यं हि ते मन्ये यथा मातुस्तथैव च।<br>
न हि निम्बात् स्रवेत् क्षौद्रं लोके निगदितं वचः॥ १७॥<br>
<br>
तव मातुरसद्‍ग्राहं विद्म पूर्वं यथा  श्रुतम्।<br>
पितुस्ते वरदः कश्चिद् ददौ वरमनुत्तमम्॥  १८॥<br>
<br>
सर्वभूतरुतं तस्मात् संजज्ञे वसुधाधिपः।<br>
तेन तिर्यग्गतानां च भूतानां विदितं वचः॥  १९॥<br>
<br>
ततो जृम्भस्य शयने विरुताद् भूरिवर्चसः।<br>
पितुस्ते विदितो भावः स तत्र बहुधाहसत्॥  २०॥<br>
<br>
तत्र ते जननी क्रुद्धा मृत्युपाशमभीप्सती।<br>
हासं ते नृपते सौम्य जिज्ञासामीति चाब्रवीत्॥ २१॥<br>
<br>
नृपश्चोवाच तां देवीं हासं शंसामि ते यदि।<br>
ततो मे मरणं सद्यो भविष्यति न संशयः॥ २२॥<br>
<br>
माता ते पितरं देवि पुनः केकयमब्रवीत्।<br>
शंस मे जीव वा मा वा न मां त्वं प्रहसिष्यसि॥ २३॥<br>
<br>
प्रियया च तथोक्तः स केकयः पृथिवीपतिः।<br>
तस्मै तं वरदायार्थं कथयामास तत्त्वतः॥ २४॥<br>
<br>
ततः स वरदः साधू राजानं प्रत्यभाषत।<br>
म्रियतां ध्वंसतां वेयं मा शंसीस्त्वं महीपते॥ २५॥<br>
<br>
स तच्छ्रुत्वा वचस्तस्य प्रसन्नमनसो नृपः।<br>
मातरं ते निरस्याशु विजहार कुबेरवत्॥ २६॥<br>
<br>
तथा त्वमपि राजानं दुर्जनाचरिते पथि।<br>
असद्‍ग्राहमिमं मोहात् कुरुषे पापदर्शिनी॥ २७॥<br>
<br>
सत्यश्चात्र प्रवादोऽयं लौकिकः प्रतिभाति मा।<br>
पितॄन् समनुजायन्ते नरा मातरमङ्गनाः॥ २८॥<br>
<br>
नैवं भव गृहाणेदं यदाह वसुधाधिपः।<br>
भर्तुरिच्छामुपास्वेह जनस्यास्य गतिर्भव॥ २९॥<br>
<br>
मा त्वं प्रोत्साहिता पापैर्देवराजसमप्रभम्।<br>
भर्तारं लोकभर्तारमसद्धर्ममुपादध॥ ३०॥<br>
<br>
नहि मिथ्या प्रतिज्ञातं करिष्यति तवानघः।<br>
श्रीमान् दशरथो राजा देवि राजीवलोचनः॥ ३१॥<br>
<br>
ज्येष्ठो वदान्यः कर्मण्यः स्वधर्मस्यापि रक्षिता।<br>
रक्षिता जीवलोकस्य बली रामोऽभिषिच्यताम्॥ ३२॥<br>
<br>
परिवादो हि ते देवि महाँल्लोके चरिष्यति।<br>
यदि रामो वनं याति विहाय पितरं नृपम्॥ ३३॥<br>
<br>
स्वराज्यं राघवः पातु भव त्वं विगतज्वरा।<br>
नहि ते राघवादन्यः क्षमः पुरवरे वसन्॥ ३४॥<br>
<br>
रामे हि यौवराज्यस्थे राजा दशरथो वनम्।<br>
प्रवेक्ष्यति महेष्वासः पूर्ववृत्तमनुस्मरन्॥ ३५॥<br>
<br>
इति सान्त्वैश्च तीक्ष्णैश्च कैकेयीं राजसंसदि।<br>
भूयः संक्षोभयामास सुमन्त्रस्तु कृताञ्जलिः॥ ३६॥<br>
<br>
नैव सा क्षुभ्यते देवी न च स्म परिदूयते।<br>
न चास्या मुखवर्णस्य लक्ष्यते विक्रिया तदा॥ ३७॥<br>
<br>
<b>इत्यार्षे श्रीमद्रामायणे वाल्मीकीये आदिकाव्ये अयोध्याकाण्डे पञ्चत्रिंशः सर्गः ॥२-३५॥</b>
