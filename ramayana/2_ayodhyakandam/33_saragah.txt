<b>श्रीमद्वाल्मीकियरामायणे अयोध्याकाण्डे त्रयस्त्रिंशः सर्गः ॥२-३३॥</b><br>
<br>
दत्त्वा तु सह वैदेह्या ब्राह्मणेभ्यो धनं बहु।<br>
जग्मतुः पितरं द्रष्टुं सीतया सह राघवौ॥ १॥<br>
<br>
ततो गृहीते प्रेष्याभ्यामशोभेतां तदायुधे।<br>
मालादामभिरासक्ते सीतया समलंकृते॥ २॥<br>
<br>
ततः प्रासादहर्म्याणि विमानशिखराणि च।<br>
अभिरुह्य जनः श्रीमानुदासीनो व्यलोकयत्॥ ३॥<br>
<br>
न हि रथ्याः सुशक्यन्ते गन्तुं बहुजनाकुलाः।<br>
आरुह्य तस्मात् प्रासादाद् दीनाः पश्यन्ति राघवम्॥ ४॥<br>
<br>
पदातिं सानुजं दृष्ट्वा ससीतं च जनास्तदा।<br>
ऊचुर्बहुजना वाचः शोकोपहतचेतसः॥ ५॥<br>
<br>
यं यान्तमनुयाति स्म चतुरङ्गबलं महत्।<br>
तमेकं सीतया सार्धमनुयाति स्म लक्ष्मणः॥ ६॥<br>
<br>
ऐश्वर्यस्य रसज्ञः सन् कामानां चाकरो महान्।<br>
नेच्छत्येवानृतं कर्तुं वचनं धर्मगौरवात्॥ ७॥<br>
<br>
या न शक्या पुरा द्रष्टुं भूतैराकाशगैरपि।<br>
तामद्य सीतां पश्यन्ति राजमार्गगता जनाः॥ ८॥<br>
<br>
अङ्गरागोचितां सीतां रक्तचन्दनसेविनीम्।<br>
वर्षमुष्णं च शीतं च नेष्यत्याशु विवर्णताम्॥ ९॥<br>
<br>
अद्य नूनं दशरथः सत्त्वमाविश्य भाषते।<br>
नहि राजा प्रियं पुत्रं विवासयितुमर्हति॥ १०॥<br>
<br>
निर्गुणस्यापि पुत्रस्य कथं स्याद् विनिवासनम्।<br>
किं पुनर्यस्य लोकोऽयं जितो वृत्तेन केवलम्॥ ११॥<br>
<br>
आनृशंस्यमनुक्रोशः श्रुतं शीलं दमः शमः।<br>
राघवं शोभयन्त्येते षड्गुणाः पुरुषर्षभम्॥  १२॥<br>
<br>
तस्मात् तस्योपघातेन प्रजाः परमपीडिताः।<br>
औदकानीव सत्त्वानि ग्रीष्मे सलिलसंक्षयात्॥  १३॥<br>
<br>
पीडया पीडितं सर्वं जगदस्य जगत्पतेः।<br>
मूलस्येवोपघातेन वृक्षः पुष्पफलोपगः॥ १४॥<br>
<br>
मूलं ह्येष मनुष्याणां धर्मसारो महाद्युतिः।<br>
पुष्पं फलं च पत्रं च शाखाश्चास्येतरे जनाः॥ १५॥<br>
<br>
ते लक्ष्मण इव क्षिप्रं सपत्न्यः सहबान्धवाः।<br>
गच्छन्तमनुगच्छामो येन गच्छति राघवः॥ १६॥<br>
<br>
उद्यानानि परित्यज्य क्षेत्राणि च गृहाणि  च।<br>
एकदुःखसुखा राममनुगच्छाम धार्मिकम्॥ १७॥<br>
<br>
समुद‍्धृतनिधानानि परिध्वस्ताजिराणि च।<br>
उपात्तधनधान्यानि हृतसाराणि सर्वशः॥ १८॥<br>
<br>
रजसाभ्यवकीर्णानि परित्यक्तानि दैवतैः।<br>
मूषकैः परिधावद्भिरुद‍‍्बिलैरावृतानि च॥  १९॥<br>
<br>
अपेतोदकधूमानि हीनसम्मार्जनानि च।<br>
प्रणष्टबलिकर्मेज्यामन्त्रहोमजपानि च॥ २०॥<br>
<br>
दुष्कालेनेव भग्नानि भिन्नभाजनवन्ति च।<br>
अस्मत्त्यक्तानि कैकेयी वेश्मानि प्रतिपद्यताम्॥ २१॥<br>
<br>
वनं नगरमेवास्तु येन गच्छति राघवः।<br>
अस्माभिश्च परित्यक्तं पुरं सम्पद्यतां वनम्॥ २२॥<br>
<br>
बिलानि दंष्ट्रिणः सर्वे सानूनि मृगपक्षिणः।<br>
त्यजन्त्वस्मद्भयाद्भीता गजाः सिंहा वनान्यपि॥ २३॥<br>
<br>
अस्मत्त्यक्तं प्रपद्यन्तु सेव्यमानं त्यजन्तु च।<br>
तृणमांसफलादानां देशं व्यालमृगद्विजम्॥ २४॥<br>
<br>
प्रपद्यतां हि कैकेयी सपुत्रा सह बान्धवैः।<br>
राघवेण वयं सर्वे वने वत्स्याम निर्वृताः॥  २५॥<br>
<br>
इत्येवं विविधा वाचो नानाजनसमीरिताः।<br>
शुश्राव राघवः श्रुत्वा न विचक्रेऽस्य मानसम्॥ २६॥<br>
<br>
स तु वेश्म पुनर्मातुः कैलासशिखरप्रभम्।<br>
अभिचक्राम धर्मात्मा मत्तमातङ्गविक्रमः॥  २७॥<br>
<br>
विनीतवीरपुरुषं प्रविश्य तु नृपालयम्।<br>
ददर्शावस्थितं दीनं सुमन्त्रमविदूरतः॥ २८॥<br>
<br>
प्रतीक्षमाणोऽभिजनं तदार्त-<br>
मनार्तरूपः प्रहसन्निवाथ।<br>
जगाम रामः पितरं दिदृक्षुः<br>
पितुर्निदेशं विधिवच्चिकीर्षुः॥ २९॥<br>
<br>
तत्पूर्वमैक्ष्वाकसुतो महात्मा<br>
रामो गमिष्यन् नृपमार्तरूपम्।<br>
व्यतिष्ठत प्रेक्ष्य तदा सुमन्त्रं<br>
पितुर्महात्मा प्रतिहारणार्थम्॥ ३०॥<br>
<br>
पितुर्निदेशेन तु धर्मवत्सलो<br>
वनप्रवेशे कृतबुद्धिनिश्चयः।<br>
स राघवः प्रेक्ष्य सुमन्त्रमब्रवी-<br>
न्निवेदयस्वागमनं नृपाय मे॥ ३१॥<br>
<br>
<b>इत्यार्षे श्रीमद्रामायणे वाल्मीकीये आदिकाव्ये अयोध्याकाण्डे त्रयस्त्रिंशः सर्गः ॥२-३३॥</b>
