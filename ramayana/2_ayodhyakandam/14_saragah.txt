<b>श्रीमद्वाल्मीकियरामायणे अयोध्याकाण्डे चतुर्दशः सर्गः ॥२-१४॥</b><br>
<br>
पुत्रशोकार्दितं पापा विसंज्ञं पतितं भुवि।<br>
विचेष्टमानमुत्प्रेक्ष्य ऐक्ष्वाकमिदमब्रवीत्॥ १॥<br>
<br>
पापं कृत्वेव किमिदं मम संश्रुत्य संश्रवम्।<br>
शेषे क्षितितले सन्नः स्थित्यां स्थातुं त्वमर्हसि॥ २॥<br>
<br>
आहुः सत्यं हि परमं धर्मं धर्मविदो जनाः।<br>
सत्यमाश्रित्य च मया त्वं धर्मं प्रतिचोदितः॥ ३॥<br>
<br>
संश्रुत्य शैब्यः श्येनाय स्वां तनुं जगतीपतिः।<br>
प्रदाय पक्षिणे राजा जगाम गतिमुत्तमाम्॥ ४॥<br>
<br>
तथा ह्यलर्कस्तेजस्वी ब्राह्मणे वेदपारगे।<br>
याचमाने स्वके नेत्रे उद‍्धृत्याविमना ददौ॥  ५॥<br>
<br>
सरितां तु पतिः स्वल्पां मर्यादां सत्यमन्वितः।<br>
सत्यानुरोधात् समये वेलां स्वां नातिवर्तते॥ ६॥<br>
<br>
सत्यमेकपदं ब्रह्म सत्ये धर्मः प्रतिष्ठितः।<br>
सत्यमेवाक्षया वेदाः सत्येनावाप्यते परम्॥  ७॥<br>
<br>
सत्यं समनुवर्तस्व यदि धर्मे धृता मतिः।<br>
स वरः सफलो मेऽस्तु वरदो ह्यसि सत्तम॥ ८॥<br>
<br>
धर्मस्यैवाभिकामार्थं मम चैवाभिचोदनात्।<br>
प्रव्राजय सुतं रामं त्रिः खलु त्वां ब्रवीम्यहम्॥ ९॥<br>
<br>
समयं च ममार्येमं यदि त्वं न करिष्यसि।<br>
अग्रतस्ते परित्यक्ता परित्यक्ष्यामि जीवितम्॥ १०॥<br>
<br>
एवं प्रचोदितो राजा कैकेय्या निर्विशङ्कया।<br>
नाशकत् पाशमुन्मोक्तुं बलिरिन्द्रकृतं यथा॥  ११॥<br>
<br>
उद‍्भ्रान्तहृदयश्चापि विवर्णवदनोऽभवत्।<br>
स धुर्यो वै परिस्पन्दन् युगचक्रान्तरं यथा॥ १२॥<br>
<br>
विकलाभ्यां च नेत्राभ्यामपश्यन्निव भूमिपः।<br>
कृच्छ्राद् धैर्येण संस्तभ्य कैकेयीमिदमब्रवीत्॥ १३॥<br>
<br>
यस्ते मन्त्रकृतः पाणिरग्नौ पापे मया धृतः।<br>
संत्यजामि स्वजं चैव तव पुत्रं सह त्वया॥  १४॥<br>
<br>
प्रयाता रजनी देवि सूर्यस्योदयनं प्रति।<br>
अभिषेकाय हि जनस्त्वरयिष्यति मां ध्रुवम्॥  १५॥<br>
<br>
रामाभिषेकसम्भारैस्तदर्थमुपकल्पितैः।<br>
रामः कारयितव्यो मे मृतस्य सलिलक्रियाम्॥  १६॥<br>
<br>
सपुत्रया त्वया नैव कर्तव्या सलिलक्रिया।<br>
व्याहन्तास्यशुभाचारे यदि रामाभिषेचनम्॥  १७॥<br>
<br>
न शक्तोऽद्यास्म्यहं द्रष्टुं दृष्ट्वा पूर्वं तथामुखम्।<br>
हतहर्षं तथानन्दं पुनर्जनमवाङ्मुखम्॥ १८॥<br>
<br>
तां तथा ब्रुवतस्तस्य भूमिपस्य महात्मनः।<br>
प्रभाता शर्वरी पुण्या चन्द्रनक्षत्रमालिनी॥ १९॥<br>
<br>
ततः पापसमाचारा कैकेयी पार्थिवं पुनः।<br>
उवाच परुषं वाक्यं वाक्यज्ञा रोषमूर्च्छिता॥ २०॥<br>
<br>
किमिदं भाषसे राजन् वाक्यं गररुजोपमम्।<br>
आनाययितुमक्लिष्टं पुत्रं राममिहार्हसि॥  २१॥<br>
<br>
स्थाप्य राज्ये मम सुतं कृत्वा रामं वनेचरम्।<br>
निःसपत्नां च मां कृत्वा कृतकृत्यो भविष्यसि॥ २२॥<br>
<br>
स तुन्न इव तीक्ष्णेन प्रतोदेन हयोत्तमः।<br>
राजा प्रचोदितोऽभीक्ष्णं कैकेय्या वाक्यमब्रवीत्॥ २३॥<br>
<br>
धर्मबन्धेन बद्धोऽस्मि नष्टा च मम चेतना।<br>
ज्येष्ठं पुत्रं प्रियं रामं द्रष्टुमिच्छामि धार्मिकम्॥ २४॥<br>
<br>
ततः प्रभातां रजनीमुदिते च दिवाकरे।<br>
पुण्ये नक्षत्रयोगे च मुहूर्ते च समागते॥  २५॥<br>
<br>
वसिष्ठो गुणसम्पन्नः शिष्यैः परिवृतस्तथा।<br>
उपगृह्याशु सम्भारान् प्रविवेश पुरोत्तमम्॥  २६॥<br>
<br>
सिक्तसम्मार्जितपथां पताकोत्तमभूषिताम्।<br>
संहृष्टमनुजोपेतां समृद्धविपणापणाम्॥ २७॥<br>
<br>
महोत्सवसमायुक्तां राघवार्थे समुत्सुकाम्।<br>
चन्दनागुरुधूपैश्च सर्वतः परिधूमिताम्॥ २८॥<br>
<br>
तां पुरीं समतिक्रम्य पुरंदरपुरोपमाम्।<br>
ददर्शान्तःपुरं श्रीमान् नानाध्वजगणायुतम्॥  २९॥<br>
<br>
पौरजानपदाकीर्णं ब्राह्मणैरुपशोभितम्।<br>
यष्टिमद्भिः सुसम्पूर्णं सदश्वैः परमार्चितैः॥ ३०॥<br>
<br>
तदन्तःपुरमासाद्य व्यतिचक्राम तं जनम्।<br>
वसिष्ठः परमप्रीतः परमर्षिभिरावृतः॥ ३१॥<br>
<br>
स त्वपश्यद् विनिष्क्रान्तं सुमन्त्रं नाम सारथिम्।<br>
द्वारे मनुजसिंहस्य सचिवं प्रियदर्शनम्॥३२॥<br>
<br>
तमुवाच महातेजाः सूतपुत्रं विशारदम्।<br>
वसिष्ठः क्षिप्रमाचक्ष्व  नृपतेर्मामिहागतम्॥ ३३॥<br>
<br>
इमे गङ्गोदकघटाः सागरेभ्यश्च काञ्चनाः।<br>
औदुम्बरं भद्रपीठमभिषेकार्थमाहृतम्॥ ३४॥<br>
<br>
सर्वबीजानि गन्धाश्च रत्नानि विविधानि च।<br>
क्षौद्रं दधि घृतं लाजा दर्भाः सुमनसः पयः॥  ३५॥<br>
<br>
अष्टौ च कन्या रुचिरा मत्तश्च वरवारणः।<br>
चतुरश्वो रथः श्रीमान् निस्त्रिंशो धनुरुत्तमम्॥ ३६॥<br>
<br>
वाहनं नरसंयुक्तं छत्रं च शशिसंनिभम्।<br>
श्वेते च वालव्यजने भृङ्गारं च हिरण्मयम्॥  ३७॥<br>
<br>
हेमदामपिनद्धश्च ककुद्मान् पाण्डुरो वृषः।<br>
केसरी च चतुर्दंष्ट्रो हरिश्रेष्ठो महाबलः॥  ३८॥<br>
<br>
सिंहासनं व्याघ्रतनुः समिधश्च हुताशनः।<br>
सर्वे वादित्रसङ्घाश्च वेश्याश्चालंकृताः  स्त्रियः॥ ३९॥<br>
<br>
आचार्या ब्राह्मणा गावः पुण्याश्च मृगपक्षिणः।<br>
पौरजानपदश्रेष्ठा नैगमाश्च गणैः सह॥ ४०॥<br>
<br>
एते चान्ये च बहवः प्रीयमाणाः प्रियंवदाः।<br>
अभिषेकाय रामस्य सह तिष्ठन्ति पार्थिवैः॥  ४१॥<br>
<br>
त्वरयस्व महाराजं यथा समुदितेऽहनि।<br>
पुष्ये नक्षत्रयोगे च रामो राज्यमवाप्नुयात्॥ ४२॥<br>
<br>
इति तस्य वचः श्रुत्वा सूतपुत्रो महाबलः।<br>
स्तुवन् नृपतिशार्दूलं प्रविवेश निवेशनम्॥  ४३॥<br>
<br>
तं तु पूर्वोदितं वृद्धं द्वारस्था राजसम्मताः।<br>
न शेकुरभिसंरोद्धुं राज्ञः प्रियचिकीर्षवः॥  ४४॥<br>
<br>
स समीपस्थितो राज्ञस्तामवस्थामजज्ञिवान्।<br>
वाग्भिः परमतुष्टाभिरभिष्टोतुं प्रचक्रमे॥  ४५॥<br>
<br>
ततः सूतो यथापूर्वं पार्थिवस्य निवेशने।<br>
सुमन्त्रः प्राञ्जलिर्भूत्वा तुष्टाव जगतीपतिम्॥ ४६॥<br>
<br>
यथा नन्दति तेजस्वी सागरो भास्करोदये।<br>
प्रीतः प्रीतेन मनसा तथा नन्दय नस्ततः॥ ४७॥<br>
<br>
इन्द्रमस्यां तु वेलायामभितुष्टाव मातलिः।<br>
सोऽजयद् दानवान् सर्वांस्तथा त्वां बोधयाम्यहम्॥ ४८॥<br>
<br>
वेदाः सहाङ्गा विद्याश्च यथा ह्यात्मभुवं प्रभुम्।<br>
ब्रह्माणं बोधयन्त्यद्य तथा त्वां बोधयाम्यहम्॥ ४९॥<br>
<br>
आदित्यः सह चन्द्रेण यथा भूतधरां शुभाम्।<br>
बोधयत्यद्य पृथिवीं तथा त्वां बोधयाम्यहम्॥  ५०॥<br>
<br>
उत्तिष्ठ सुमहाराज कृतकौतुकमङ्गलः।<br>
विराजमानो वपुषा मेरोरिव दिवाकरः॥ ५१॥<br>
<br>
सोमसूर्यौ च काकुत्स्थ शिववैश्रवणावपि।<br>
वरुणश्चाग्निरिन्द्रश्च विजयं प्रदिशन्तु ते॥ ५२॥<br>
<br>
गता भगवती रात्रिः कृतं कृत्यमिदं तव।<br>
बुध्यस्व नृपशार्दूल कुरु कार्यमनन्तरम्॥  ५३॥<br>
<br>
उदतिष्ठत रामस्य समग्रमभिषेचनम्।<br>
पौरजानपदाश्चापि नैगमश्च कृताञ्जलिः॥ ५४॥<br>
<br>
स्वयं वसिष्ठो भगवान् ब्राह्मणैः सह तिष्ठति।<br>
क्षिप्रमाज्ञाप्यतां राजन् राघवस्याभिषेचनम्॥ ५५॥<br>
<br>
यथा ह्यपालाः पशवो यथा सेना ह्यनायका।<br>
यथा चन्द्रं विना रात्रिर्यथा गावो विना वृषम्॥ ५६॥<br>
<br>
एवं हि भविता राष्ट्रं यत्र राजा न दृश्यते।<br>
एवं तस्य वचः श्रुत्वा सान्त्वपूर्वमिवार्थवत्॥ ५७॥<br>
<br>
अभ्यकीर्यत शोकेन भूय एव महीपतिः।<br>
ततस्तु राजा तं सूतं सन्नहर्षः सुतं प्रति॥  ५८॥<br>
<br>
शोकरक्तेक्षणः श्रीमानुद्वीक्ष्योवाच धार्मिकः।<br>
वाक्यैस्तु खलु मर्माणि मम भूयो निकृन्तसि॥  ५९॥<br>
<br>
सुमन्त्रः करुणं श्रुत्वा दृष्ट्वा दीनं च पार्थिवम्।<br>
प्रगृहीताञ्जलिः किंचित् तस्माद् देशादपाक्रमत्॥ ६०॥<br>
<br>
यदा वक्तुं स्वयं दैन्यान्न शशाक महीपतिः।<br>
तदा सुमन्त्रं मन्त्रज्ञा कैकेयी प्रत्युवाच ह॥ ६१॥<br>
<br>
सुमन्त्र राजा रजनीं रामहर्षसमुत्सुकः।<br>
प्रजागरपरिश्रान्तो निद्रावशमुपागतः॥ ६२॥<br>
<br>
तद् गच्छ त्वरितं सूत राजपुत्रं यशस्विनम्।<br>
राममानय भद्रं ते नात्र कार्या विचारणा॥  ६३॥<br>
<br>
अश्रुत्वा राजवचनं कथं गच्छामि भामिनि।<br>
तच्छ्रुत्वा मन्त्रिणो वाक्यं राजा मन्त्रिणमब्रवीत्॥ ६४॥<br>
<br>
सुमन्त्र रामं द्रक्ष्यामि शीघ्रमानय सुन्दरम्।<br>
स मन्यमानः कल्याणं हृदयेन ननन्द च॥ ६५॥<br>
<br>
निर्जगाम च स प्रीत्या त्वरितो राजशासनात्।<br>
सुमन्त्रश्चिन्तयामास त्वरितं चोदितस्तया॥  ६६॥<br>
<br>
व्यक्तं रामाभिषेकार्थे इहायास्यति धर्मराट्।<br>
इति सूतो मतिं कृत्वा हर्षेण महता पुनः॥  ६७॥<br>
<br>
निर्जगाम महातेजा राघवस्य दिदृक्षया।<br>
सागरह्रदसंकाशात्सुमन्त्रोऽन्तःपुराच्छुभात्।<br>
निष्क्रम्य जनसम्बाधं ददर्श द्वारमग्रतः॥  ६८॥<br>
<br>
ततः पुरस्तात् सहसा विनिःसृतो<br>
महीपतेर्द्वारगतान् विलोकयन्।<br>
ददर्श पौरान् विविधान् महाधना-<br>
नुपस्थितान् द्वारमुपेत्य विष्ठितान्॥ ६९॥<br>
<br>
<b>इत्यार्षे श्रीमद्रामायणे वाल्मीकीये आदिकाव्ये अयोध्याकाण्डे चतुर्दशः सर्गः ॥२-१४॥</b>
