<b>श्रीमद्वाल्मीकियरामायणे अयोध्याकाण्डे एकविंशः सर्गः ॥२-२१॥</b><br>
<br>
तथा तु विलपन्तीं तां कौसल्यां राममातरम्।<br>
उवाच लक्ष्मणो दीनस्तत्कालसदृशं वचः॥ १॥<br>
<br>
न रोचते ममाप्येतदार्ये यद् राघवो वनम्।<br>
त्यक्त्वा राज्यश्रियं गच्छेत् स्त्रिया वाक्यवशंगतः॥ २॥<br>
<br>
विपरीतश्च वृद्धश्च विषयैश्च प्रधर्षितः।<br>
नृपः किमिव न ब्रूयाच्चोद्यमानः समन्मथः॥ ३॥<br>
<br>
नास्यापराधं पश्यामि नापि दोषं तथाविधम्।<br>
येन निर्वास्यते राष्ट्राद् वनवासाय राघवः॥ ४॥<br>
<br>
न तं पश्याम्यहं लोके परोक्षमपि यो नरः।<br>
स्वमित्रोऽपि निरस्तोऽपि योऽस्य दोषमुदाहरेत्॥ ५॥<br>
<br>
देवकल्पमृजुं दान्तं रिपूणामपि वत्सलम्।<br>
अवेक्षमाणः को धर्मं त्यजेत् पुत्रमकारणात्॥ ६॥<br>
<br>
तदिदं वचनं राज्ञः पुनर्बाल्यमुपेयुषः।<br>
पुत्रः को हृदये कुर्याद् राजवृत्तमनुस्मरन्॥ ७॥<br>
<br>
यावदेव न जानाति कश्चिदर्थमिमं नरः।<br>
तावदेव मया सार्धमात्मस्थं कुरु शासनम्॥ ८॥<br>
<br>
मया पार्श्वे सधनुषा तव गुप्तस्य राघव।<br>
कः समर्थोऽधिकं कर्तुं कृतान्तस्येव तिष्ठतः॥ ९॥<br>
<br>
निर्मनुष्यामिमां सर्वामयोध्यां मनुजर्षभ।<br>
करिष्यामि शरैस्तीक्ष्णैर्यदि स्थास्यति विप्रिये॥ १०॥<br>
<br>
भरतस्याथ पक्ष्यो वा यो वास्य हितमिच्छति।<br>
सर्वांस्तांश्च वधिष्यामि मृदुर्हि परिभूयते॥ ११॥<br>
<br>
प्रोत्साहितोऽयं कैकेय्या संतुष्टो यदि नः पिता।<br>
अमित्रभूतो निःसङ्गं वध्यतां वध्यतामपि॥  १२॥<br>
<br>
गुरोरप्यवलिप्तस्य कार्याकार्यमजानतः।<br>
उत्पथं प्रतिपन्नस्य कार्यं भवति शासनम्॥  १३॥<br>
<br>
बलमेष किमाश्रित्य हेतुं वा पुरुषोत्तम।<br>
दातुमिच्छति कैकेय्यै उपस्थितमिदं तव॥ १४॥<br>
<br>
त्वया चैव मया चैव कृत्वा वैरमनुत्तमम्।<br>
कास्य शक्तिः श्रियं दातुं भरतायारिशासन॥  १५॥<br>
<br>
अनुरक्तोऽस्मि भावेन भ्रातरं देवि तत्त्वतः।<br>
सत्येन धनुषा चैव दत्तेनेष्टेन ते शपे॥ १६॥<br>
<br>
दीप्तमग्निमरण्यं वा यदि रामः प्रवेक्ष्यति।<br>
प्रविष्टं तत्र मां देवि त्वं पूर्वमवधारय॥  १७॥<br>
<br>
हरामि वीर्याद् दुःखं ते तमः सूर्य इवोदितः।<br>
देवी पश्यतु मे वीर्यं राघवश्चैव पश्यतु॥  १८॥<br>
<br>
हनिष्ये पितरं वृद्धं कैकेय्यासक्तमानसम्।<br>
कृपणं च स्थितं बाल्ये वृद्धभावेन गर्हितम्॥ १९॥<br>
<br>
एतत् तु वचनं श्रुत्वा लक्ष्मणस्य महात्मनः।<br>
उवाच रामं कौसल्या रुदती शोकलालसा॥ २०॥<br>
<br>
भ्रातुस्ते वदतः पुत्र लक्ष्मणस्य श्रुतं त्वया।<br>
यदत्रानन्तरं तत्त्वं कुरुष्व यदि रोचते॥  २१॥<br>
<br>
न चाधर्म्यं वचः श्रुत्वा सपत्न्या मम भाषितम्।<br>
विहाय शोकसंतप्तां गन्तुमर्हसि मामितः॥ २२॥<br>
<br>
धर्मज्ञ इति धर्मिष्ठ धर्मं चरितुमिच्छसि।<br>
शुश्रूष मामिहस्थस्त्वं चर धर्ममनुत्तमम्॥  २३॥<br>
<br>
शुश्रूषुर्जननीं पुत्र स्वगृहे नियतो वसन्।<br>
परेण तपसा युक्तः काश्यपस्त्रिदिवं गतः॥  २४॥<br>
<br>
यथैव राजा पूज्यस्ते गौरवेण तथा ह्यहम्।<br>
त्वां साहं नानुजानामि न गन्तव्यमितो वनम्॥  २५॥<br>
<br>
त्वद्वियोगान्न मे कार्यं जीवितेन सुखेन च।<br>
त्वया सह मम श्रेयस्तृणानामपि भक्षणम्॥ २६॥<br>
<br>
यदि त्वं यास्यसि वनं त्यक्त्वा मां शोकलालसाम्।<br>
अहं प्रायमिहासिष्ये न च शक्ष्यामि जीवितुम्॥ २७॥<br>
<br>
ततस्त्वं प्राप्स्यसे पुत्र निरयं लोकविश्रुतम्।<br>
ब्रह्महत्यामिवाधर्मात् समुद्रः सरितां पतिः॥ २८॥<br>
<br>
विलपन्तीं तथा दीनां कौसल्यां जननीं ततः।<br>
उवाच रामो धर्मात्मा वचनं धर्मसंहितम्॥ २९॥<br>
<br>
नास्ति शक्तिः पितुर्वाक्यं समतिक्रमितुं  मम।<br>
प्रसादये त्वां शिरसा गन्तुमिच्छाम्यहं वनम्॥ ३०॥<br>
<br>
ऋषिणा च पितुर्वाक्यं कुर्वता वनचारिणा।<br>
गौर्हता जानताधर्मं कण्डुना च विपश्चिता॥  ३१॥<br>
<br>
अस्माकं तु कुले पूर्वं सगरस्याज्ञया पितुः।<br>
खनद्भिः सागरैर्भूमिमवाप्तः सुमहान् वधः॥  ३२॥<br>
<br>
जामदग्न्येन रामेण रेणुका जननी स्वयम्।<br>
कृत्ता परशुनारण्ये पितुर्वचनकारणात्॥ ३३॥<br>
<br>
एतैरन्यैश्च बहुभिर्देवि देवसमैः कृतम्।<br>
पितुर्वचनमक्लीबं करिष्यामि पितुर्हितम्॥  ३४॥<br>
<br>
न खल्वेतन्मयैकेन क्रियते पितृशासनम्।<br>
एतैरपि कृतं देवि ये मया परिकीर्तिताः॥ ३५॥<br>
<br>
नाहं धर्ममपूर्वं ते प्रतिकूलं प्रवर्तये।<br>
पूर्वैरयमभिप्रेतो गतो मार्गोऽनुगम्यते॥  ३६॥<br>
<br>
तदेतत् तु मया कार्यं क्रियते भुवि नान्यथा।<br>
पितुर्हि वचनं कुर्वन् न कश्चिन्नाम हीयते॥  ३७॥<br>
<br>
तामेवमुक्त्वा जननीं लक्ष्मणं पुनरब्रवीत्।<br>
वाक्यं वाक्यविदां श्रेष्ठः श्रेष्ठः सर्वधनुष्मताम्॥ ३८॥<br>
<br>
तव लक्ष्मण जानामि मयि स्नेहमनुत्तमम्।<br>
विक्रमं चैव सत्त्वं च तेजश्च सुदुरासदम्॥  ३९॥<br>
<br>
मम मातुर्महद् दुःखमतुलं शुभलक्षण।<br>
अभिप्रायं न विज्ञाय सत्यस्य च शमस्य च॥  ४०॥<br>
<br>
धर्मो हि परमो लोके धर्मे सत्यं  प्रतिष्ठितम्।<br>
धर्मसंश्रितमप्येतत् पितुर्वचनमुत्तमम्॥  ४१॥<br>
<br>
संश्रुत्य च पितुर्वाक्यं मातुर्वा ब्राह्मणस्य वा।<br>
न कर्तव्यं वृथा वीर धर्ममाश्रित्य तिष्ठता॥ ४२॥<br>
<br>
सोऽहं न शक्ष्यामि पुनर्नियोगमतिवर्तितुम्।<br>
पितुर्हि वचनाद् वीर कैकेय्याहं प्रचोदितः॥  ४३॥<br>
<br>
तदेतां विसृजानार्यां क्षत्रधर्माश्रितां मतिम्।<br>
धर्ममाश्रय मा तैक्ष्ण्यं मद‍्बुद्धिरनुगम्यताम्॥ ४४॥<br>
<br>
तमेवमुक्त्वा सौहार्दाद् भ्रातरं लक्ष्मणाग्रजः।<br>
उवाच भूयः कौसल्यां प्राञ्जलिः शिरसा नतः॥  ४५॥<br>
<br>
अनुमन्यस्व मां देवि गमिष्यन्तमितो वनम्।<br>
शापितासि मम प्राणैः कुरु स्वस्त्ययनानि  मे॥ ४६॥<br>
<br>
तीर्णप्रतिज्ञश्च वनात् पुनरेष्याम्यहं पुरीम्।<br>
ययातिरिव राजर्षिः पुरा हित्वा पुनर्दिवम्॥  ४७॥<br>
<br>
शोकः संधार्यतां मातर्हृदये साधु मा शुचः।<br>
वनवासादिहैष्यामि पुनः कृत्वा पितुर्वचः॥  ४८॥<br>
<br>
त्वया मया च वैदेह्या लक्ष्मणेन सुमित्रया।<br>
पितुर्नियोगे स्थातव्यमेष धर्मः सनातनः॥  ४९॥<br>
<br>
अम्ब सम्भृत्य सम्भारान् दुःखं हृदि निगृह्य च।<br>
वनवासकृता बुद्धिर्मम धर्म्यानुवर्त्यताम्॥  ५०॥<br>
<br>
एतद् वचस्तस्य निशम्य माता<br>
सुधर्म्यमव्यग्रमविक्लवं च।<br>
मृतेव संज्ञां प्रतिलभ्य देवी<br>
समीक्ष्य रामं पुनरित्युवाच॥ ५१॥<br>
<br>
यथैव ते पुत्र पिता तथाहं<br>
गुरुः स्वधर्मेण सुहृत्तया च।<br>
न त्वानुजानामि न मां विहाय<br>
सुदुःखितामर्हसि पुत्र गन्तुम्॥ ५२॥<br>
<br>
किं जीवितेनेह विना त्वया मे<br>
लोकेन वा किं स्वधयामृतेन।<br>
श्रेयो मुहूर्तं तव संनिधानं<br>
ममैव कृत्स्नादपि जीवलोकात्॥ ५३॥<br>
<br>
नरैरिवोल्काभिरपोह्यमानो<br>
महागजो ध्वान्तमभिप्रविष्टः।<br>
भूयः प्रजज्वाल विलापमेवं<br>
निशम्य रामः करुणं जनन्याः॥ ५४॥<br>
<br>
स मातरं चैव विसंज्ञकल्पा-<br>
मार्तं च सौमित्रिमभिप्रतप्तम्।<br>
धर्मे स्थितो धर्म्यमुवाच वाक्यं<br>
यथा स एवार्हति तत्र वक्तुम्॥ ५५॥<br>
<br>
अहं हि ते लक्ष्मण नित्यमेव<br>
जानामि भक्तिं च पराक्रमं च।<br>
मम त्वभिप्रायमसंनिरीक्ष्य<br>
मात्रा सहाभ्यर्दसि मा सुदुःखम्॥ ५६॥<br>
<br>
धर्मार्थकामाः खलु जीवलोके<br>
समीक्षिता धर्मफलोदयेषु।<br>
ये तत्र सर्वे स्युरसंशयं मे<br>
भार्येव वश्याभिमता सपुत्रा॥ ५७॥<br>
<br>
यस्मिंस्तु सर्वे स्युरसंनिविष्टा<br>
धर्मो यतः स्यात् तदुपक्रमेत।<br>
द्वेष्यो भवत्यर्थपरो हि लोके<br>
कामात्मता खल्वपि न प्रशस्ता॥ ५८॥<br>
<br>
गुरुश्च राजा च पिता च वृद्धः<br>
क्रोधात् प्रहर्षादथवापि कामात्।<br>
यद् व्यादिशेत् कार्यमवेक्ष्य धर्मं<br>
कस्तं न कुर्यादनृशंसवृत्तिः॥ ५९॥<br>
<br>
न तेन शक्नोमि पितुः प्रतिज्ञा-<br>
मिमां न कर्तुं सकलां यथावत्।<br>
स ह्यावयोस्तात गुरुर्नियोगे<br>
देव्याश्च भर्ता स गतिश्च धर्मः॥ ६०॥<br>
<br>
तस्मिन् पुनर्जीवति धर्मराजे<br>
विशेषतः स्वे पथि वर्तमाने।<br>
देवी मया सार्धमितोऽभिगच्छेत्<br>
कथंस्विदन्या विधवेव नारी॥ ६१॥<br>
<br>
सा मानुमन्यस्व वनं व्रजन्तं<br>
कुरुष्व नः स्वस्त्ययनानि देवि।<br>
यथा समाप्ते पुनराव्रजेयं<br>
यथा हि सत्येन पुनर्ययातिः॥ ६२॥<br>
<br>
यशो ह्यहं केवलराज्यकारणा-<br>
न्न पृष्ठतः कर्तुमलं महोदयम्।<br>
अदीर्घकालेन तु देवि जीविते<br>
वृणेऽवरामद्य महीमधर्मतः॥ ६३॥<br>
<br>
प्रसादयन्नरवृषभः स मातरं<br>
पराक्रमाज्जिगमिषुरेव दण्डकान्।<br>
अथानुजं भृशमनुशास्य दर्शनं<br>
चकार तां हृदि जननीं प्रदक्षिणम्॥ ६४॥<br>
<br>
<b>इत्यार्षे श्रीमद्रामायणे वाल्मीकीये आदिकाव्ये अयोध्याकाण्डे एकविंशः सर्गः ॥२-२१॥</b>
