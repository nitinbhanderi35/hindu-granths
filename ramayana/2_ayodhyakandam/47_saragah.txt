<b>श्रीमद्वाल्मीकियरामायणे अयोध्याकाण्डे सप्तचत्वारिंशः सर्गः ॥२-४७॥</b><br>
<br>
प्रभातायां तु शर्वर्यां पौरास्ते राघवं विना।<br>
शोकोपहतनिश्चेष्टा बभूवुर्हतचेतसः॥ १॥<br>
<br>
शोकजाश्रुपरिद्यूना वीक्षमाणास्ततस्ततः।<br>
आलोकमपि रामस्य न पश्यन्ति स्म दुःखिताः॥ २॥<br>
<br>
ते विषादार्तवदना रहितास्तेन धीमता।<br>
कृपणाः करुणा वाचो वदन्ति स्म मनीषिणः॥ ३॥<br>
<br>
धिगस्तु खलु निद्रां तां ययापहतचेतसः।<br>
नाद्य पश्यामहे रामं पृथूरस्कं महाभुजम्॥ ४॥<br>
<br>
कथं रामो महाबाहुः स तथावितथक्रियः।<br>
भक्तं जनमभित्यज्य प्रवासं तापसो गतः॥ ५॥<br>
<br>
यो नः सदा पालयति पिता पुत्रानिवौरसान्।<br>
कथं रघूणां स श्रेष्ठस्त्यक्त्वा नो विपिनं गतः॥ ६॥<br>
<br>
इहैव निधनं याम महाप्रस्थानमेव वा।<br>
रामेण रहितानां नो किमर्थं जीवितं हितम्॥ ७॥<br>
<br>
सन्ति शुष्काणि काष्ठानि प्रभूतानि महान्ति च।<br>
तैः प्रज्वाल्य चितां सर्वे प्रविशामोऽथवा वयम्॥ ८॥<br>
<br>
किं वक्ष्यामो महाबाहुरनसूयः प्रियंवदः।<br>
नीतः स राघवोऽस्माभिरिति वक्तुं कथं क्षमम्॥ ९॥<br>
<br>
सा नूनं नगरी दीना दृष्ट्वास्मान् राघवं विना।<br>
भविष्यति निरानन्दा सस्त्रीबालवयोऽधिका॥ १०॥<br>
<br>
निर्यातास्तेन वीरेण सह नित्यं महात्मना।<br>
विहीनास्तेन च पुनः कथं द्रक्ष्याम तां पुरीम्॥ ११॥<br>
<br>
इतीव बहुधा वाचो बाहुमुद्यम्य ते जनाः।<br>
विलपन्ति स्म दुःखार्ता हृतवत्सा इवाग्र्यगाः॥ १२॥<br>
<br>
ततो मार्गानुसारेण गत्वा किंचित् ततः क्षणम्।<br>
मार्गनाशाद् विषादेन महता समभिप्लुताः॥ १३॥<br>
<br>
रथमार्गानुसारेण न्यवर्तन्त मनस्विनः।<br>
किमिदं किं करिष्यामो दैवेनोपहता इति॥ १४॥<br>
<br>
तदा यथागतेनैव मार्गेण क्लान्तचेतसः।<br>
अयोध्यामगमन् सर्वे पुरीं व्यथितसज्जनाम्॥ १५॥<br>
<br>
आलोक्य नगरीं तां च क्षयव्याकुलमानसाः।<br>
आवर्तयन्त तेऽश्रूणि नयनैः शोकपीडितैः॥ १६॥<br>
<br>
एषा रामेण नगरी रहिता नातिशोभते।<br>
आपगा गरुडेनेव ह्रदादुद्‍धृतपन्नगा॥ १७॥<br>
<br>
चन्द्रहीनमिवाकाशं तोयहीनमिवार्णवम्।<br>
अपश्यन् निहतानन्दं नगरं ते विचेतसः॥ १८॥<br>
<br>
ते तानि वेश्मानि महाधनानि<br>
दुःखेन दुःखोपहता विशन्तः।<br>
नैव प्रजग्मुः स्वजनं परं वा<br>
निरीक्ष्यमाणाः प्रविनष्टहर्षाः॥ १९॥<br>
<br>
<b>इत्यार्षे श्रीमद्रामायणे वाल्मीकीये आदिकाव्ये अयोध्याकाण्डे सप्तचत्वारिंशः सर्गः ॥२-४७॥</b>
