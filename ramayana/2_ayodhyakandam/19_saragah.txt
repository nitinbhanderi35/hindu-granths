<b>श्रीमद्वाल्मीकियरामायणे अयोध्याकाण्डे एकोनविंशः सर्गः ॥२-१९॥</b><br>
<br>
तदप्रियममित्रघ्नो वचनं मरणोपमम्।<br>
श्रुत्वा न विव्यथे रामः कैकेयीं चेदमब्रवीत्॥ १॥<br>
<br>
एवमस्तु गमिष्यामि वनं वस्तुमहं त्वितः।<br>
जटाचीरधरो राज्ञः प्रतिज्ञामनुपालयन्॥ २॥<br>
<br>
इदं तु ज्ञातुमिच्छामि किमर्थं मां महीपतिः।<br>
नाभिनन्दति दुर्धर्षो यथापूर्वमरिंदमः॥ ३॥<br>
<br>
मन्युर्न च त्वया कार्यो देवि ब्रूमि तवाग्रतः।<br>
यास्यामि भव सुप्रीता वनं चीरजटाधरः॥ ४॥<br>
<br>
हितेन गुरुणा पित्रा कृतज्ञेन नृपेण च।<br>
नियुज्यमानो विस्रब्धः किं न कुर्यामहं प्रियम्॥ ५॥<br>
<br>
अलीकं मानसं त्वेकं हृदयं दहते मम।<br>
स्वयं यन्नाह मां राजा भरतस्याभिषेचनम्॥ ६॥<br>
<br>
अहं हि सीतां राज्यं च प्राणानिष्टान् धनानि च।<br>
हृष्टो भ्रात्रे स्वयं दद्यां भरतायाप्रचोदितः॥ ७॥<br>
<br>
किं पुनर्मनुजेन्द्रेण स्वयं पित्रा प्रचोदितः।<br>
तव च प्रियकामार्थं प्रतिज्ञामनुपालयन्॥ ८॥<br>
<br>
तथाश्वासय ह्रीमन्तं किं त्विदं यन्महीपतिः।<br>
वसुधासक्तनयनो मन्दमश्रूणि मुञ्चति॥ ९॥<br>
<br>
गच्छन्तु चैवानयितुं दूताः शीघ्रजवैर्हयैः।<br>
भरतं मातुलकुलादद्यैव नृपशासनात्॥ १०॥<br>
<br>
दण्डकारण्यमेषोऽहं गच्छाम्येव हि सत्वरः।<br>
अविचार्य पितुर्वाक्यं समा वस्तुं चतुर्दश॥  ११॥<br>
<br>
सा हृष्टा तस्य तद् वाक्यं श्रुत्वा रामस्य कैकयी।<br>
प्रस्थानं श्रद्दधाना सा त्वरयामास राघवम्॥  १२॥<br>
<br>
एवं भवतु यास्यन्ति दूताः शीघ्रजवैर्हयैः।<br>
भरतं मातुलकुलादिहावर्तयितुं नराः॥ १३॥<br>
<br>
तव त्वहं क्षमं मन्ये नोत्सुकस्य  विलम्बनम्।<br>
राम तस्मादितः शीघ्रं वनं त्वं  गन्तुमर्हसि॥ १४॥<br>
<br>
व्रीडान्वितः स्वयं यच्च नृपस्त्वां नाभिभाषते।<br>
नैतत् किंचिन्नरश्रेष्ठ मन्युरेषोऽपनीयताम्॥ १५॥<br>
<br>
यावत्त्वं न वनं यातः पुरादस्मादतित्वरम्।<br>
पिता तावन्न ते राम स्नास्यते भोक्ष्यतेऽपि वा॥ १६॥<br>
<br>
धिक्कष्टमिति निःश्वस्य राजा शोकपरिप्लुतः।<br>
मूर्च्छितो न्यपतत् तस्मिन् पर्यङ्के हेमभूषिते॥ १७॥<br>
<br>
रामोऽप्युत्थाप्य राजानं कैकेय्याभिप्रचोदितः।<br>
कशयेव हतो वाजी वनं गन्तुं कृतत्वरः॥ १८॥<br>
<br>
तदप्रियमनार्याया वचनं दारुणोदयम्।<br>
श्रुत्वा गतव्यथो रामः कैकेयीं वाक्यमब्रवीत्॥ १९॥<br>
<br>
नाहमर्थपरो देवि लोकमावस्तुमुत्सहे।<br>
विद्धि मामृषिभिस्तुल्यं विमलं धर्ममास्थितम्॥ २०॥<br>
<br>
यत् तत्रभवतः किंचिच्छक्यं कर्तुं प्रियं मया।<br>
प्राणानपि परित्यज्य सर्वथा कृतमेव तत्॥  २१॥<br>
<br>
न ह्यतो धर्मचरणं किंचिदस्ति महत्तरम्।<br>
यथा पितरि शुश्रूषा तस्य वा वचनक्रिया॥ २२॥<br>
<br>
अनुक्तोऽप्यत्रभवता भवत्या वचनादहम्।<br>
वने वत्स्यामि विजने वर्षाणीह चतुर्दश॥ २३॥<br>
<br>
न नूनं मयि कैकेयि किंचिदाशंससे गुणान्।<br>
यद् राजानमवोचस्त्वं ममेश्वरतरा सती॥ २४॥<br>
<br>
यावन्मातरमापृच्छे सीतां चानुनयाम्यहम्।<br>
ततोऽद्यैव गमिष्यामि दण्डकानां महद् वनम्॥  २५॥<br>
<br>
भरतः पालयेद् राज्यं शुश्रूषेच्च पितुर्यथा।<br>
तथा भवत्या कर्तव्यं स हि धर्मः सनातनः॥  २६॥<br>
<br>
रामस्य तु वचः श्रुत्वा भृशं दुःखगतः पिता।<br>
शोकादशक्नुवन् वक्तुं प्ररुरोद महास्वनम्॥  २७॥<br>
<br>
वन्दित्वा चरणौ राज्ञो विसंज्ञस्य पितुस्तदा।<br>
कैकेय्याश्चाप्यनार्याया निष्पपात महाद्युतिः॥ २८॥<br>
<br>
स रामः पितरं कृत्वा कैकेयीं च प्रदक्षिणम्।<br>
निष्क्रम्यान्तःपुरात् तस्मात् स्वं ददर्श सुहृज्जनम्॥ २९॥<br>
<br>
तं बाष्पपरिपूर्णाक्षः पृष्ठतोऽनुजगाम ह।<br>
लक्ष्मणः परमक्रुद्धः सुमित्रानन्दवर्धनः॥  ३०॥<br>
<br>
आभिषेचनिकं भाण्डं कृत्वा रामः प्रदक्षिणम्।<br>
शनैर्जगाम सापेक्षो दृष्टिं तत्राविचालयन्॥  ३१॥<br>
<br>
न चास्य महतीं लक्ष्मीं राज्यनाशोऽपकर्षति।<br>
लोककान्तस्य कान्तत्वाच्छीतरश्मेरिव क्षयः॥  ३२॥<br>
<br>
न वनं गन्तुकामस्य त्यजतश्च वसुंधराम्।<br>
सर्वलोकातिगस्येव लक्ष्यते चित्तविक्रिया॥  ३३॥<br>
<br>
प्रतिषिध्य शुभं छत्रं व्यजने च स्वलंकृते।<br>
विसर्जयित्वा स्वजनं रथं पौरांस्तथा जनान्॥  ३४॥<br>
धारयन् मनसा दुःखमिन्द्रियाणि निगृह्य च।<br>
प्रविवेशात्मवान् वेश्म मातुरप्रियशंसिवान्॥ ३५॥<br>
<br>
सर्वोऽप्यभिजनः श्रीमान् श्रीमतः सत्यवादिनः।<br>
नालक्षयत रामस्य कंचिदाकारमानने॥ ३६॥<br>
<br>
उचितं च महाबाहुर्न जहौ हर्षमात्मवान्।<br>
शारदः समुदीर्णांशुश्चन्द्रस्तेज इवात्मजम्॥ ३७॥<br>
<br>
वाचा मधुरया रामः सर्वं सम्मानयञ्जनम्।<br>
मातुः समीपं धर्मात्मा प्रविवेश महायशाः॥  ३८॥<br>
<br>
तं गुणैः समतां प्राप्तो भ्राता विपुलविक्रमः।<br>
सौमित्रिरनुवव्राज धारयन् दुःखमात्मजम्॥  ३९॥<br>
<br>
प्रविश्य वेश्मातिभृशं मुदा युतं<br>
समीक्ष्य तां चार्थविपत्तिमागताम्।<br>
न चैव रामोऽत्र जगाम विक्रियां<br>
सुहृज्जनस्यात्मविपत्तिशङ्कया॥ ४०॥<br>
<br>
<b>इत्यार्षे श्रीमद्रामायणे वाल्मीकीये आदिकाव्ये अयोध्याकाण्डे एकोनविंशः सर्गः ॥२-१९॥</b>
