<b>श्रीमद्वाल्मीकियरामायणे अयोध्याकाण्डे षोडशः सर्गः ॥२-१६॥</b><br>
<br>
स तदन्तःपुरद्वारं समतीत्य जनाकुलम्।<br>
प्रविविक्तां ततः कक्ष्यामाससाद पुराणवित्॥ १॥<br>
<br>
प्रासकार्मुकबिभ्रद्भिर्युवभिर्मृष्टकुण्डलैः।<br>
अप्रमादिभिरेकाग्रैः स्वानुरक्तैरधिष्ठिताम्॥ २॥<br>
<br>
तत्र काषायिणो वृद्धान् वेत्रपाणीन् स्वलंकृतान्।<br>
ददर्श विष्ठितान् द्वारि स्त्र्यध्यक्षान् समाहितान्॥ ३॥<br>
<br>
ते समीक्ष्य समायान्तं रामप्रियचिकीर्षवः।<br>
सहसोत्पतिताः सर्वे ह्यासनेभ्यः ससम्भ्रमाः॥ ४॥<br>
<br>
तानुवाच विनीतात्मा सूतपुत्रः प्रदक्षिणः।<br>
क्षिप्रमाख्यात रामाय सुमन्त्रो द्वारि तिष्ठति॥ ५॥<br>
<br>
ते राममुपसङ्गम्य भर्तुः प्रियचिकीर्षवः।<br>
सहभार्याय रामाय क्षिप्रमेवाचचक्षिरे॥ ६॥<br>
<br>
प्रतिवेदितमाज्ञाय सूतमभ्यन्तरं पितुः।<br>
तत्रैवानाययामास राघवः प्रियकाम्यया॥ ७॥<br>
<br>
तं वैश्रवणसंकाशमुपविष्टं स्वलंकृतम्।<br>
ददर्श सूतः पर्यङ्के सौवर्णे सोत्तरच्छदे॥  ८॥<br>
<br>
वराहरुधिराभेण शुचिना च सुगन्धिना।<br>
अनुलिप्तं परार्घ्येन चन्दनेन परंतपम्॥ ९॥<br>
<br>
स्थितया पार्श्वतश्चापि वालव्यजनहस्तया।<br>
उपेतं सीतया भूयश्चित्रया शशिनं यथा॥ १०॥<br>
<br>
तं तपन्तमिवादित्यमुपपन्नं स्वतेजसा।<br>
ववन्दे वरदं वन्दी विनयज्ञो विनीतवत्॥ ११॥<br>
<br>
प्राञ्जलिः सुमुखं दृष्ट्वा विहारशयनासने।<br>
राजपुत्रमुवाचेदं सुमन्त्रो राजसत्कृतः॥ १२॥<br>
<br>
कौसल्या सुप्रजा राम पिता त्वां द्रष्टुमिच्छति।<br>
महिष्यापि हि कैकेय्या गम्यतां तत्र मा चिरम्॥ १३॥<br>
<br>
एवमुक्तस्तु संहृष्टो नरसिंहो महाद्युतिः।<br>
ततः सम्मानयामास सीतामिदमुवाच ह॥ १४॥<br>
<br>
देवि देवश्च देवी च समागम्य मदन्तरे।<br>
मन्त्रयेते ध्रुवं किंचिदभिषेचनसंहितम्॥ १५॥<br>
<br>
लक्षयित्वा ह्यभिप्रायं प्रियकामा सुदक्षिणा।<br>
संचोदयति राजानं मदर्थमसितेक्षणा॥ १६॥<br>
<br>
सा प्रहृष्टा महाराजं हितकामानुवर्तिनी।<br>
जननी चार्थकामा मे केकयाधिपतेः सुता॥ १७॥<br>
<br>
दिष्ट्या खलु महाराजो महिष्या प्रियया सह।<br>
सुमन्त्रं प्राहिणोद् दूतमर्थकामकरं मम॥  १८॥<br>
<br>
यादृशी परिषत् तत्र तादृशो दूत आगतः।<br>
ध्रुवमद्यैव मां राजा यौवराज्येऽभिषेक्ष्यति॥ १९॥<br>
<br>
हन्त शीघ्रमितो गत्वा द्रक्ष्यामि च महीपतिम्।<br>
सह त्वं परिवारेण सुखमास्स्व रमस्व च॥ २०॥<br>
<br>
पतिसम्मानिता सीता भर्तारमसितेक्षणा।<br>
आ द्वारमनुवव्राज मङ्गलान्यभिदध्युषी॥ २१॥<br>
<br>
राज्यं द्विजातिभिर्जुष्टं राजसूयाभिषेचनम्।<br>
कर्तुमर्हति ते राजा वासवस्येव लोककृत्॥  २२॥<br>
<br>
दीक्षितं व्रतसम्पन्नं वराजिनधरं शुचिम्।<br>
कुरङ्गशृङ्गपाणिं च पश्यन्ती त्वां भजाम्यहम्॥ २३॥<br>
<br>
पूर्वां दिशं वज्रधरो दक्षिणां पातु ते  यमः।<br>
वरुणः पश्चिमामाशां धनेशस्तूत्तरां दिशम्॥  २४॥<br>
<br>
अथ सीतामनुज्ञाप्य कृतकौतुकमङ्गलः।<br>
निश्चक्राम सुमन्त्रेण सह रामो निवेशनात्॥  २५॥<br>
<br>
पर्वतादिव निष्क्रम्य सिंहो गिरिगुहाशयः।<br>
लक्ष्मणं द्वारि सोऽपश्यत् प्रह्वाञ्जलिपुटं स्थितम्॥ २६॥<br>
<br>
अथ मध्यमकक्ष्यायां समागच्छत् सुहृज्जनैः।<br>
स सर्वानर्थिनो दृष्ट्वा समेत्य  प्रतिनन्द्य च॥ २७॥<br>
<br>
ततः पावकसंकाशमारुरोह रथोत्तमम्।<br>
वैयाघ्रं पुरुषव्याघ्रो राजितं राजनन्दनः॥ २८॥<br>
<br>
मेघनादमसम्बाधं मणिहेमविभूषितम्।<br>
मुष्णन्तमिव चक्षूंषि प्रभया मेरुवर्चसम्॥ २९॥<br>
<br>
करेणुशिशुकल्पैश्च युक्तं परमवाजिभिः।<br>
हरियुक्तं सहस्राक्षो रथमिन्द्र इवाशुगम्॥  ३०॥<br>
<br>
प्रययौ तूर्णमास्थाय राघवो ज्वलितः श्रिया।<br>
स पर्जन्य इवाकाशे स्वनवानभिनादयन्॥ ३१॥<br>
<br>
निकेतान्निर्ययौ श्रीमान् महाभ्रादिव  चन्द्रमाः।<br>
चित्रचामरपाणिस्तु लक्ष्मणो राघवानुजः॥ ३२॥<br>
<br>
जुगोप भ्रातरं भ्राता रथमास्थाय पृष्ठतः।<br>
ततो हलहलाशब्दस्तुमुलः समजायत॥ ३३॥<br>
<br>
तस्य निष्क्रममाणस्य जनौघस्य समन्ततः।<br>
ततो हयवरा मुख्या नागाश्च गिरिसंनिभाः॥ ३४॥<br>
<br>
अनुजग्मुस्तथा रामं शतशोऽथ सहस्रशः।<br>
अग्रतश्चास्य संनद्धाश्चन्दनागुरुभूषिताः॥  ३५॥<br>
<br>
खड्गचापधराः शूरा जग्मुराशंसवो जनाः।<br>
ततो वादित्रशब्दाश्च स्तुतिशब्दाश्च वन्दिनाम्॥ ३६॥<br>
<br>
सिंहनादाश्च शूराणां ततः शुश्रुविरे पथि।<br>
हर्म्यवातायनस्थाभिर्भूषिताभिः समन्ततः॥  ३७॥<br>
<br>
कीर्यमाणः सुपुष्पौघैर्ययौ स्त्रीभिररिंदमः।<br>
रामं सर्वानवद्याङ्‍ग्यो रामपिप्रीषया ततः॥  ३८॥<br>
<br>
वचोभिरग्र्यैर्हर्म्यस्थाः क्षितिस्थाश्च ववन्दिरे।<br>
नूनं नन्दति ते माता कौसल्या मातृनन्दन॥  ३९॥<br>
<br>
पश्यन्ती सिद्धयात्रं त्वां पित्र्यं राज्यमुपस्थितम्।<br>
सर्वसीमन्तिनीभ्यश्च सीतां सीमन्तिनीं वराम्॥ ४०॥<br>
<br>
अमन्यन्त हि ता नार्यो रामस्य हृदयप्रियाम्।<br>
तया सुचरितं देव्या पुरा नूनं महत् तपः॥  ४१॥<br>
<br>
रोहिणीव शशाङ्केन रामसंयोगमाप या।<br>
इति प्रासादशृङ्गेषु प्रमदाभिर्नरोत्तमः।<br>
शुश्राव राजमार्गस्थः प्रिया वाच उदाहृताः॥ ४२॥<br>
<br>
स राघवस्तत्र तदा प्रलापान्<br>
शुश्राव लोकस्य समागतस्य।<br>
आत्माधिकारा विविधाश्च वाचः<br>
प्रहृष्टरूपस्य पुरे जनस्य॥ ४३॥<br>
<br>
एष श्रियं गच्छति राघवोऽद्य<br>
राजप्रसादाद् विपुलां गमिष्यन्।<br>
एते वयं सर्वसमृद्धकामा<br>
येषामयं नो भविता प्रशास्ता॥ ४४॥<br>
<br>
लाभो जनस्यास्य यदेष सर्वं<br>
प्रपत्स्यते राष्ट्रमिदं चिराय।<br>
न ह्यप्रियं किंचन जातु कश्चित्<br>
पश्येन्न दुःखं मनुजाधिपेऽस्मिन्॥ ४५॥<br>
<br>
स घोषवद्भिश्च हयैः सनागैः<br>
पुरःसरैः स्वस्तिकसूतमागधैः।<br>
महीयमानः प्रवरैश्च वादकै-<br>
रभिष्टुतो वैश्रवणो यथा ययौ॥ ४६॥<br>
<br>
करेणुमातङ्गरथाश्वसंकुलं<br>
महाजनौघैः परिपूर्णचत्वरम्।<br>
प्रभूतरत्नं बहुपण्यसंचयं<br>
ददर्श रामो विमलं महापथम्॥ ४७॥<br>
<br>
<b>इत्यार्षे श्रीमद्रामायणे वाल्मीकीये आदिकाव्ये अयोध्याकाण्डे षोडशः सर्गः ॥२-१६॥</b>
