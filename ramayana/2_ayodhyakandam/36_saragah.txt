<b>श्रीमद्वाल्मीकियरामायणे अयोध्याकाण्डे षड्त्रिंशः सर्गः ॥२-३६॥</b><br>
<br>
ततः सुमन्त्रमैक्ष्वाकः पीडितोऽत्र प्रतिज्ञया।<br>
सबाष्पमतिनिःश्वस्य जगादेदं पुनर्वचः॥ १॥<br>
<br>
सूत रत्नसुसम्पूर्णा चतुर्विधबला चमूः।<br>
राघवस्यानुयात्रार्थं क्षिप्रं प्रतिविधीयताम्॥ २॥<br>
<br>
रूपाजीवाश्च वादिन्यो वणिजश्च महाधनाः।<br>
शोभयन्तु कुमारस्य वाहिनीः सुप्रसारिताः॥ ३॥<br>
<br>
ये चैनमुपजीवन्ति रमते यैश्च वीर्यतः।<br>
तेषां बहुविधं दत्त्वा तानप्यत्र नियोजय॥ ४॥<br>
<br>
आयुधानि च मुख्यानि नागराः शकटानि च।<br>
अनुगच्छन्तु काकुत्स्थं व्याधाश्चारण्यकोविदाः॥ ५॥<br>
<br>
निघ्नन् मृगान् कुञ्जरांश्च पिबंश्चारण्यकं मधु।<br>
नदीश्च विविधाः पश्यन् न राज्यं संस्मरिष्यति॥ ६॥<br>
<br>
धान्यकोशश्च यः कश्चिद् धनकोशश्च मामकः।<br>
तौ राममनुगच्छेतां वसन्तं निर्जने वने॥ ७॥<br>
<br>
यजन् पुण्येषु देशेषु विसृजंश्चाप्तदक्षिणाः।<br>
ऋषिभिश्चापि संगम्य प्रवत्स्यति सुखं वने॥ ८॥<br>
<br>
भरतश्च महाबाहुरयोध्यां पालयिष्यति।<br>
सर्वकामैः पुनः श्रीमान् रामः संसाध्यतामिति॥ ९॥<br>
<br>
एवं ब्रुवति काकुत्स्थे कैकेय्या भयमागतम्।<br>
मुखं चाप्यगमच्छोषं स्वरश्चापि व्यरुध्यत॥ १०॥<br>
<br>
सा विषण्णा च संत्रस्ता मुखेन परिशुष्यता।<br>
राजानमेवाभिमुखी कैकेयी वाक्यमब्रवीत्॥ ११॥<br>
<br>
राज्यं गतधनं साधो पीतमण्डां सुरामिव।<br>
निरास्वाद्यतमं शून्यं भरतो नाभिपत्स्यते॥ १२॥<br>
<br>
कैकेय्यां मुक्तलज्जायां वदन्त्यामतिदारुणम्।<br>
राजा दशरथो वाक्यमुवाचायतलोचनाम्॥ १३॥<br>
<br>
वहन्तं किं तुदसि मां नियुज्य धुरि माहिते।<br>
अनार्ये कृत्यमारब्धं किं न पूर्वमुपारुधः॥  १४॥<br>
<br>
तस्यैतत् क्रोधसंयुक्तमुक्तं श्रुत्वा वराङ्गना।<br>
कैकेयी द्विगुणं क्रुद्धा राजानमिदमब्रवीत्॥ १५॥<br>
<br>
तवैव वंशे सगरो ज्येष्ठपुत्रमुपारुधत्।<br>
असमञ्ज इति ख्यातं तथायं गन्तुमर्हति॥ १६॥<br>
<br>
एवमुक्तो धिगित्येव राजा दशरथोऽब्रवीत्।<br>
व्रीडितश्च जनः सर्वः सा च तन्नावबुध्यत॥ १७॥<br>
<br>
तत्र वृद्धो महामात्रः सिद्धार्थो नाम नामतः।<br>
शुचिर्बहुमतो राज्ञः कैकेयीमिदमब्रवीत्॥  १८॥<br>
<br>
असमञ्जो गृहीत्वा तु क्रीडतः पथि दारकान्।<br>
सरय्वां प्रक्षिपन्नप्सु रमते तेन दुर्मतिः॥ १९॥<br>
<br>
तं दृष्ट्वा नागराः सर्वे क्रुद्धा राजानमब्रुवन्।<br>
असमञ्जं वृणीष्वैकमस्मान् वा राष्ट्रवर्धन॥  २०॥<br>
<br>
तानुवाच ततो राजा किंनिमित्तमिदं भयम्।<br>
ताश्चापि राज्ञा सम्पृष्टा वाक्यं प्रकृतयोऽब्रुवन्॥ २१॥<br>
<br>
क्रीडतस्त्वेष नः पुत्रान् बालानुद्‍भ्रान्तचेतसः।<br>
सरय्वां प्रक्षिपन्मौर्ख्यादतुलां प्रीतिमश्नुते॥ २२॥<br>
<br>
स तासां वचनं श्रुत्वा प्रकृतीनां नराधिपः।<br>
तं तत्याजाहितं पुत्रं तासां प्रियचिकीर्षया॥ २३॥<br>
<br>
तं यानं शीघ्रमारोप्य सभार्यं सपरिच्छदम्।<br>
यावज्जीवं विवास्योऽयमिति तानन्वशात् पिता॥  २४॥<br>
<br>
स फालपिटकं गृह्य गिरिदुर्गाण्यलोकयत्।<br>
दिशः सर्वास्त्वनुचरन् स यथा पापकर्मकृत्॥  २५॥<br>
इत्येनमत्यजद् राजा सगरो वै सुधार्मिकः।<br>
रामः किमकरोत् पापं येनैवमुपरुध्यते॥ २६॥<br>
<br>
नहि कंचन पश्यामो राघवस्यागुणं वयम्।<br>
दुर्लभो ह्यस्य निरयः शशाङ्कस्येव कल्मषम्॥  २७॥<br>
<br>
अथवा देवि त्वं कंचिद् दोषं पश्यसि राघवे।<br>
तमद्य ब्रूहि तत्त्वेन तदा रामो विवास्यते॥ २८॥<br>
<br>
अदुष्टस्य हि संत्यागः सत्पथे निरतस्य च।<br>
निर्दहेदपि शक्रस्य द्युतिं धर्मविरोधवान्॥ २९॥<br>
<br>
तदलं देवि रामस्य श्रिया विहतया त्वया।<br>
लोकतोऽपि हि ते रक्ष्यः परिवादः शुभानने॥ ३०॥<br>
<br>
श्रुत्वा तु सिद्धार्थवचो राजा श्रान्ततरस्वरः।<br>
शोकोपहतया वाचा कैकेयीमिदमब्रवीत्॥ ३१॥<br>
<br>
एतद्वचो नेच्छसि पापरूपे<br>
हितं न जानासि ममात्मनोऽथवा।<br>
आस्थाय मार्गं कृपणं कुचेष्टा<br>
चेष्टा हि ते साधुपथादपेता॥ ३२॥<br>
<br>
अनुव्रजिष्याम्यहमद्य रामं<br>
राज्यं परित्यज्य सुखं धनं च।<br>
सर्वे च राज्ञा भरतेन च त्वं<br>
यथासुखं भुङ्क्ष्व चिराय राज्यम्॥ ३३॥<br>
<br>
<b>इत्यार्षे श्रीमद्रामायणे वाल्मीकीये आदिकाव्ये अयोध्याकाण्डे षड्त्रिंशः सर्गः ॥२-३६॥</b>
