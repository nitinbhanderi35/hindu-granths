<b>श्रीमद्वाल्मीकियरामायणे अयोध्याकाण्डे सप्तविंशः सर्गः ॥२-२७॥</b><br>
<br>
एवमुक्ता तु वैदेही प्रियार्हा प्रियवादिनी।<br>
प्रणयादेव संक्रुद्धा भर्तारमिदमब्रवीत्॥ १॥<br>
<br>
किमिदं भाषसे राम वाक्यं लघुतया ध्रुवम्।<br>
त्वया यदपहास्यं मे श्रुत्वा नरवरोत्तम॥ २॥<br>
<br>
वीराणां राजपुत्राणां शस्त्रास्त्रविदुषां नृप।<br>
अनर्हमयशस्यं च न श्रोतव्यं त्वयेरितम्॥ ३॥<br>
<br>
आर्यपुत्र पिता माता भ्राता पुत्रस्तथा स्नुषा।<br>
स्वानि पुण्यानि भुञ्जानाः स्वं स्वं भाग्यमुपासते॥ ४॥<br>
<br>
भर्तुर्भाग्यं तु नार्येका प्राप्नोति पुरुषर्षभ।<br>
अतश्चैवाहमादिष्टा वने वस्तव्यमित्यपि॥ ५॥<br>
<br>
न पिता नात्मजो वात्मा न माता न सखीजनः।<br>
इह प्रेत्य च नारीणां पतिरेको गतिः सदा॥ ६॥<br>
<br>
यदि त्वं प्रस्थितो दुर्गं वनमद्यैव राघव।<br>
अग्रतस्ते गमिष्यामि मृद्नन्ती कुशकण्टकान्॥ ७॥<br>
<br>
ईर्ष्यां रोषं बहिष्कृत्य भुक्तशेषमिवोदकम्।<br>
नय मां वीर विस्रब्धः पापं मयि न विद्यते॥  ८॥<br>
<br>
प्रासादाग्रे विमानैर्वा वैहायसगतेन वा।<br>
सर्वावस्थागता भर्तुः पादच्छाया विशिष्यते॥  ९॥<br>
<br>
अनुशिष्टास्मि मात्रा च पित्रा च  विविधाश्रयम्।<br>
नास्मि सम्प्रति वक्तव्या वर्तितव्यं यथा मया॥ १०॥<br>
<br>
अहं दुर्गं गमिष्यामि वनं पुरुषवर्जितम्।<br>
नानामृगगणाकीर्णं शार्दूलगणसेवितम्॥ ११॥<br>
<br>
सुखं वने निवत्स्यामि यथैव भवने पितुः।<br>
अचिन्तयन्ती त्रीँल्लोकांश्चिन्तयन्ती पतिव्रतम्॥ १२॥<br>
<br>
शुश्रूषमाणा ते नित्यं नियता ब्रह्मचारिणी।<br>
सह रंस्ये त्वया वीर वनेषु मधुगन्धिषु॥ १३॥<br>
<br>
त्वं हि कर्तुं वने शक्तो राम सम्परिपालनम्।<br>
अन्यस्यापि जनस्येह किं पुनर्मम मानद॥ १४॥<br>
<br>
साहं त्वया गमिष्यामि वनमद्य न संशयः।<br>
नाहं शक्या महाभाग निवर्तयितुमुद्यता॥ १५॥<br>
<br>
फलमूलाशना नित्यं भविष्यामि न संशयः।<br>
न ते दुःखं करिष्यामि निवसन्ती त्वया सदा॥  १६॥<br>
<br>
अग्रतस्ते गमिष्यामि भोक्ष्ये भुक्तवति  त्वयि।<br>
इच्छामि परतः शैलान् पल्वलानि सरांसि च॥  १७॥<br>
<br>
द्रष्टुं सर्वत्र निर्भीता त्वया नाथेन धीमता।<br>
हंसकारण्डवाकीर्णाः पद्मिनीः साधुपुष्पिताः॥ १८॥<br>
<br>
इच्छेयं सुखिनी द्रष्टुं त्वया वीरेण संगता।<br>
अभिषेकं करिष्यामि तासु नित्यमनुव्रता॥ १९॥<br>
<br>
सह त्वया विशालाक्ष रंस्ये परमनन्दिनी।<br>
एवं वर्षसहस्राणि शतं वापि त्वया सह॥ २०॥<br>
<br>
व्यतिक्रमं न वेत्स्यामि स्वर्गोऽपि हि न मे मतः।<br>
स्वर्गेऽपि च विना वासो भविता यदि राघव।<br>
त्वया विना नरव्याघ्र नाहं तदपि रोचये॥ २१॥<br>
<br>
अहं गमिष्यामि वनं सुदुर्गमं<br>
मृगायुतं वानरवारणैश्च।<br>
वने निवत्स्यामि यथा पितुर्गृहे<br>
तवैव पादावुपगृह्य सम्मता॥ २२॥<br>
<br>
अनन्यभावामनुरक्तचेतसं<br>
त्वया वियुक्तां मरणाय निश्चिताम्।<br>
नयस्व मां साधु कुरुष्व याचनां<br>
नातो मया ते गुरुता भविष्यति॥ २३॥<br>
<br>
तथा ब्रुवाणामपि धर्मवत्सलां<br>
न च स्म सीतां नृवरो निनीषति।<br>
उवाच चैनां बहु संनिवर्तने<br>
वने निवासस्य च दुःखितां प्रति॥ २४॥<br>
<br>
<b>इत्यार्षे श्रीमद्रामायणे वाल्मीकीये आदिकाव्ये अयोध्याकाण्डे सप्तविंशः सर्गः ॥२-२७॥</b>
