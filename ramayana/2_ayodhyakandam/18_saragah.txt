<b>श्रीमद्वाल्मीकियरामायणे अयोध्याकाण्डे अष्टादशः सर्गः ॥२-१८॥</b><br>
<br>
स ददर्शासने रामो विषण्णं पितरं शुभे।<br>
कैकेय्या सहितं दीनं मुखेन परिशुष्यता॥ १॥<br>
<br>
स पितुश्चरणौ पूर्वमभिवाद्य विनीतवत्।<br>
ततो ववन्दे चरणौ कैकेय्याः सुसमाहितः॥ २॥<br>
<br>
रामेत्युक्त्वा तु वचनं बाष्पपर्याकुलेक्षणः।<br>
शशाक नृपतिर्दीनो नेक्षितुं नाभिभाषितुम्॥  ३॥<br>
<br>
तदपूर्वं नरपतेर्दृष्ट्वा रूपं भयावहम्।<br>
रामोऽपि भयमापन्नः पदा स्पृष्ट्वेव पन्नगम्॥ ४॥<br>
<br>
इन्द्रियैरप्रहृष्टैस्तं शोकसंतापकर्शितम्।<br>
निःश्वसन्तं महाराजं व्यथिताकुलचेतसम्॥ ५॥<br>
<br>
ऊर्मिमालिनमक्षोभ्यं क्षुभ्यन्तमिव सागरम्।<br>
उपप्लुतमिवादित्यमुक्तानृतमृषिं यथा॥ ६॥<br>
<br>
अचिन्त्यकल्पं नृपतेस्तं शोकमुपधारयन्।<br>
बभूव संरब्धतरः समुद्र इव पर्वणि॥ ७॥<br>
<br>
चिन्तयामास चतुरो रामः पितृहिते रतः।<br>
किंस्विदद्यैव नृपतिर्न मां प्रत्यभिनन्दति॥ ८॥<br>
<br>
अन्यदा मां पिता दृष्ट्वा कुपितोऽपि प्रसीदति।<br>
तस्य मामद्य सम्प्रेक्ष्य किमायासः प्रवर्तते॥ ९॥<br>
<br>
स दीन इव शोकार्तो विषण्णवदनद्युतिः।<br>
कैकेयीमभिवाद्यैव रामो वचनमब्रवीत्॥ १०॥<br>
<br>
कच्चिन्मया नापराद्धमज्ञानाद् येन मे पिता।<br>
कुपितस्तन्ममाचक्ष्व त्वमेवैनं प्रसादय॥ ११॥<br>
<br>
अप्रसन्नमनाः किं नु सदा मां प्रति वत्सलः।<br>
विषण्णवदनो दीनः नहि मां प्रति भाषते॥ १२॥<br>
<br>
शारीरो मानसो वापि कच्चिदेनं न बाधते।<br>
संतापो वाभितापो वा दुर्लभं हि सदा सुखम्॥  १३॥<br>
<br>
कच्चिन्न किंचिद् भरते कुमारे प्रियदर्शने।<br>
शत्रुघ्ने वा महासत्त्वे मातॄणां वा ममाशुभम्॥ १४॥<br>
<br>
अतोषयन् महाराजमकुर्वन् वा पितुर्वचः।<br>
मुहूर्तमपि नेच्छेयं जीवितुं कुपिते नृपे॥  १५॥<br>
<br>
यतोमूलं नरः पश्येत् प्रादुर्भावमिहात्मनः।<br>
कथं तस्मिन् न वर्तेत प्रत्यक्षे सति दैवते॥ १६॥<br>
<br>
कच्चित्ते परुषं किंचिदभिमानात् पिता मम।<br>
उक्तो भवत्या रोषेण येनास्य लुलितं मनः॥  १७॥<br>
<br>
एतदाचक्ष्व मे देवि तत्त्वेन परिपृच्छतः।<br>
किंनिमित्तमपूर्वोऽयं विकारो मनुजाधिपे॥  १८॥<br>
<br>
एवमुक्ता तु कैकेयी राघवेण महात्मना।<br>
उवाचेदं सुनिर्लज्जा धृष्टमात्महितं वचः॥  १९॥<br>
<br>
न राजा कुपितो राम व्यसनं नास्य किंचन।<br>
किंचिन्मनोगतं त्वस्य त्वद्भयान्नानुभाषते॥  २०॥<br>
<br>
प्रियं त्वामप्रियं वक्तुं वाणी नास्य प्रवर्तते।<br>
तदवश्यं त्वया कार्यं यदनेनाश्रुतं मम॥ २१॥<br>
<br>
एष मह्यं वरं दत्त्वा पुरा मामभिपूज्य च।<br>
स पश्चात् तप्यते राजा यथान्यः प्राकृतस्तथा॥ २२॥<br>
<br>
अतिसृज्य ददानीति वरं मम विशाम्पतिः।<br>
स निरर्थं गतजले सेतुं बन्धितुमिच्छति॥ २३॥<br>
<br>
धर्ममूलमिदं राम विदितं च सतामपि।<br>
तत् सत्यं न त्यजेद् राजा कुपितस्त्वत्कृते  यथा॥ २४॥<br>
<br>
यदि तद् वक्ष्यते राजा शुभं वा यदि वाशुभम्।<br>
करिष्यसि ततः सर्वमाख्यास्यामि पुनस्त्वहम्॥ २५॥<br>
<br>
यदि त्वभिहितं राज्ञा त्वयि तन्न विपत्स्यते।<br>
ततोऽहमभिधास्यामि न ह्येष त्वयि वक्ष्यति॥ २६॥<br>
<br>
एतत् तु वचनं श्रुत्वा कैकेय्या समुदाहृतम्।<br>
उवाच व्यथितो रामस्तां देवीं नृपसंनिधौ॥ २७॥<br>
<br>
अहो धिङ् नार्हसे देवि वक्तुं मामीदृशं  वचः।<br>
अहं हि वचनाद् राज्ञः पतेयमपि पावके॥ २८॥<br>
<br>
भक्षयेयं विषं तीक्ष्णं पतेयमपि चार्णवे।<br>
नियुक्तो गुरुणा पित्रा नृपेण च हितेन च॥ २९॥<br>
<br>
तद् ब्रूहि वचनं देवि राज्ञो यदभिकांक्षितम्।<br>
करिष्ये प्रतिजाने च रामो द्विर्नाभिभाषते॥ ३०॥<br>
<br>
तमार्जवसमायुक्तमनार्या सत्यवादिनम्।<br>
उवाच रामं कैकेयी वचनं भृशदारुणम्॥ ३१॥<br>
<br>
पुरा देवासुरे युद्धे पित्रा ते मम राघव।<br>
रक्षितेन वरौ दत्तौ सशल्येन महारणे॥ ३२॥<br>
<br>
तत्र मे याचितो राजा भरतस्याभिषेचनम्।<br>
गमनं दण्डकारण्ये तव चाद्यैव राघव॥ ३३॥<br>
<br>
यदि सत्यप्रतिज्ञं त्वं पितरं कर्तुमिच्छसि।<br>
आत्मानं च नरश्रेष्ठ मम वाक्यमिदं शृणु॥ ३४॥<br>
<br>
संनिदेशे पितुस्तिष्ठ यथानेन प्रतिश्रुतम्।<br>
त्वयारण्यं प्रवेष्टव्यं नव वर्षाणि पञ्च च॥ ३५॥<br>
<br>
भरतश्चाभिषिच्येत यदेतदभिषेचनम्।<br>
त्वदर्थे विहितं राज्ञा तेन सर्वेण राघव॥ ३६॥<br>
<br>
सप्त सप्त च वर्षाणि दण्डकारण्यमाश्रितः।<br>
अभिषेकमिदं त्यक्त्वा जटाचीरधरो भव॥ ३७॥<br>
<br>
भरतः कोसलपतेः प्रशास्तु वसुधामिमाम्।<br>
नानारत्नसमाकीर्णां सवाजिरथसंकुलाम्॥ ३८॥<br>
<br>
एतेन त्वां नरेन्द्रोऽयं कारुण्येन समाप्लुतः।<br>
शोकैः संक्लिष्टवदनो न शक्नोति निरीक्षितुम्॥ ३९॥<br>
<br>
एतत् कुरु नरेन्द्रस्य वचनं रघुनन्दन।<br>
सत्येन महता राम तारयस्व नरेश्वरम्॥ ४०॥<br>
<br>
इतीव तस्यां परुषं वदन्त्यां<br>
न चैव रामः प्रविवेश शोकम्।<br>
प्रविव्यथे चापि महानुभावो<br>
राजा च पुत्रव्यसनाभितप्तः॥ ४१॥<br>
<br>
<b>इत्यार्षे श्रीमद्रामायणे वाल्मीकीये आदिकाव्ये अयोध्याकाण्डे अष्टादशः सर्गः ॥२-१८॥</b>
