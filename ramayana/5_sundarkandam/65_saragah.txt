<br>
ततः प्रस्रवणं शैलं ते गत्वा चित्रकाननम्।<br>
प्रणम्य शिरसा रामं लक्ष्मणं च महाबलम्॥ १॥<br>
<br>
युवराजं पुरस्कृत्य सुग्रीवमभिवाद्य च।<br>
प्रवृत्तिमथ सीतायाः प्रवक्तुमुपचक्रमुः॥ २॥<br>
<br>
रावणान्तःपुरे रोधं राक्षसीभिश्च तर्जनम्।<br>
रामे समनुरागं च यथा च नियमः कृतः॥ ३॥<br>
<br>
एतदाख्याय ते सर्वं हरयो रामसंनिधौ।<br>
वैदेहीमक्षतां श्रुत्वा रामस्तूत्तरमब्रवीत्॥ ४॥<br>
<br>
क्व सीता वर्तते देवी कथं च मयि वर्तते।<br>
एतन्मे सर्वमाख्यात वैदेहीं प्रति वानराः॥ ५॥<br>
<br>
रामस्य गदितं श्रुत्वा हरयो रामसंनिधौ।<br>
चोदयन्ति हनूमन्तं सीतावृत्तान्तकोविदम्॥ ६॥<br>
<br>
श्रुत्वा तु वचनं तेषां हनूमान् मारुतात्मजः।<br>
प्रणम्य शिरसा देव्यै सीतायै तां दिशं प्रति॥ ७॥<br>
<br>
उवाच वाक्यं वाक्यज्ञः सीताया दर्शनं यथा।<br>
तं मणिं काञ्चनं दिव्यं दीप्यमानं स्वतेजसा॥ ८॥<br>
<br>
दत्त्वा रामाय हनुमांस्ततः प्राञ्जलिरब्रवीत्।<br>
समुद्रं लङ्घयित्वाहं शतयोजनमायतम्॥ ९॥<br>
<br>
अगच्छं जानकीं सीतां मार्गमाणो दिदृक्षया।<br>
तत्र लङ्केति नगरी रावणस्य दुरात्मनः॥ १०॥<br>
<br>
दक्षिणस्य समुद्रस्य तीरे वसति दक्षिणे।<br>
तत्र सीता मया दृष्टा रावणान्तःपुरे सती॥ ११॥<br>
<br>
त्वयि संन्यस्य जीवन्ती रामा राम मनोरथम्।<br>
दृष्टा मे राक्षसीमध्ये तर्ज्यमाना मुहुर्मुहुः॥ १२॥<br>
<br>
राक्षसीभिर्विरूपाभी रक्षिता प्रमदावने।<br>
दुःखमापद्यते देवी त्वया वीर सुखोचिता॥ १३॥<br>
<br>
रावणान्तःपुरे रुद्धा राक्षसीभिः सुरक्षिता।<br>
एकवेणीधरा दीना त्वयि चिन्तापरायणा॥ १४॥<br>
<br>
अधःशय्या विवर्णाङ्गी पद्मिनीव हिमागमे।<br>
रावणाद् विनिवृत्तार्था मर्तव्यकृतनिश्चया॥ १५॥<br>
<br>
देवी कथंचित् काकुत्स्थ त्वन्मना मार्गिता मया।<br>
इक्ष्वाकुवंशविख्यातिं शनैः कीर्तयतानघ॥ १६॥<br>
<br>
सा मया नरशार्दूल शनैर्विश्वासिता तदा।<br>
ततः सम्भाषिता देवी सर्वमर्थं च दर्शिता॥ १७॥<br>
<br>
रामसुग्रीवसख्यं च श्रुत्वा हर्षमुपागता।<br>
नियतः समुदाचारो भक्तिश्चास्याः सदा त्वयि॥ १८॥<br>
<br>
एवं मया महाभाग दृष्टा जनकनन्दिनी।<br>
उग्रेण तपसा युक्ता त्वद्भक्त्या पुरुषर्षभ॥ १९॥<br>
<br>
अभिज्ञानं च मे दत्तं यथावृत्तं तवान्तिके।<br>
चित्रकूटे महाप्राज्ञ वायसं प्रति राघव॥ २०॥<br>
<br>
विज्ञाप्यः पुनरप्येष रामो वायुसुत त्वया।<br>
अखिलेन यथा दृष्टमिति मामाह जानकी॥ २१॥<br>
<br>
अयं चास्मै प्रदातव्यो यत्नात् सुपरिरक्षितः।<br>
ब्रुवता वचनान्येवं सुग्रीवस्योपशृण्वतः॥ २२॥<br>
<br>
एष चूडामणिः श्रीमान् मया ते यत्नरक्षितः।<br>
मनःशिलायास्तिलकं तत् स्मरस्वेति चाब्रवीत्॥ २३॥<br>
<br>
एष निर्यातितः श्रीमान् मया ते वारिसम्भवः।<br>
एनं दृष्ट्वा प्रमोदिष्ये व्यसने त्वामिवानघ॥ २४॥<br>
<br>
जीवितं धारयिष्यामि मासं दशरथात्मज।<br>
ऊर्ध्वं मासान्न जीवेयं रक्षसां वशमागता॥ २५॥<br>
<br>
इति मामब्रवीत् सीता कृशाङ्गी धर्मचारिणी।<br>
रावणान्तःपुरे रुद्धा मृगीवोत्फुल्ललोचना॥ २६॥<br>
<br>
एतदेव मयाऽऽख्यातं सर्वं राघव यद् यथा।<br>
सर्वथा सागरजले संतारः प्रविधीयताम्॥ २७॥<br>
<br>
तौ जाताश्वासौ राजपुत्रौ विदित्वा<br>
तच्चाभिज्ञानं राघवाय प्रदाय।<br>
देव्या चाख्यातं सर्वमेवानुपूर्व्याद्<br>
वाचा सम्पूर्णं वायुपुत्रः शशंस॥ २८॥<br>
<br>
<b>इत्यार्षे श्रीमद्रामायणे वाल्मीकीये आदिकाव्ये सुन्दरकाण्डे पञ्चषष्टितमः सर्गः ॥ ५.६५ ॥	</b><br>
