<br>
अथाहमुत्तरं देव्या पुनरुक्तः ससम्भ्रमम्।<br>
तव स्नेहान्नरव्याघ्र सौहार्दादनुमान्य च॥ १॥<br>
<br>
एवं बहुविधं वाच्यो रामो दाशरथिस्त्वया।<br>
यथा मां प्राप्नुयाच्छीघ्रं हत्वा रावणमाहवे॥ २॥<br>
<br>
यदि वा मन्यसे वीर वसैकाहमरिंदम।<br>
कस्मिंश्चित् संवृते देशे विश्रान्तः श्वो गमिष्यसि॥ ३॥<br>
<br>
मम चाप्यल्पभाग्यायाः सांनिध्यात् तव वानर।<br>
अस्य शोकविपाकस्य मुहूर्तं स्याद् विमोक्षणम्॥ ४॥<br>
<br>
गते हि त्वयि विक्रान्ते पुनरागमनाय वै।<br>
प्राणानामपि संदेहो मम स्यान्नात्र संशयः॥ ५॥<br>
<br>
तवादर्शनजः शोको भूयो मां परितापयेत्।<br>
दुखाद् दुःखपराभूतां दुर्गतां दुःखभागिनीम्॥ ६॥<br>
<br>
अयं च वीर संदेहस्तिष्ठतीव ममाग्रतः।<br>
सुमहांस्त्वत्सहायेषु हर्यृक्षेषु हरीश्वर॥ ७॥<br>
<br>
कथं नु खलु दुष्पारं तरिष्यन्ति महोदधिम्।<br>
तानि हर्यृक्षसैन्यानि तौ वा नरवरात्मजौ॥ ८॥<br>
<br>
त्रयाणामेव भूतानां सागरस्यास्य लङ्घने।<br>
शक्तिः स्याद् वैनतेयस्य वायोर्वा तव चानघ॥ ९॥<br>
<br>
तदस्मिन् कार्यनिर्योगे वीरैवं दुरतिक्रमे।<br>
किं पश्यसि समाधानं ब्रूहि कार्यविदां वर॥ १०॥<br>
<br>
काममस्य त्वमेवैकः कार्यस्य परिसाधने।<br>
पर्याप्तः परवीरघ्न यशस्यस्ते बलोदयः॥ ११॥<br>
<br>
बलैः समग्रैर्यदि मां हत्वा रावणमाहवे।<br>
विजयी स्वपुरीं रामो नयेत् तत् स्याद् यशस्करम्॥ १२॥<br>
<br>
यथाहं तस्य वीरस्य वनादुपधिना हृता।<br>
रक्षसा तद्भयादेव तथा नार्हति राघवः॥ १३॥<br>
<br>
बलैस्तु संकुलां कृत्वा लङ्कां परबलार्दनः।<br>
मां नयेद् यदि काकुत्स्थस्तत् तस्य सदृशं भवेत्॥ १४॥<br>
<br>
तद् यथा तस्य विक्रान्तमनुरूपं महात्मनः।<br>
भवत्याहवशूरस्य तथा त्वमुपपादय॥ १५॥<br>
<br>
तदर्थोपहितं वाक्यं प्रश्रितं हेतुसंहितम्।<br>
निशम्याहं ततः शेषं वाक्यमुत्तरमब्रवम्॥ १६॥<br>
<br>
देवि हर्यृक्षसैन्यानामीश्वरः प्लवतां वरः।<br>
सुग्रीवः सत्त्वसम्पन्नस्त्वदर्थे कृतनिश्चयः॥ १७॥<br>
<br>
तस्य विक्रमसम्पन्नाः सत्त्ववन्तो महाबलाः।<br>
मनःसंकल्पसदृशा निदेशे हरयः स्थिताः॥ १८॥<br>
<br>
येषां नोपरि नाधस्तान्न तिर्यक् सज्जते गतिः।<br>
न च कर्मसु सीदन्ति महत्स्वमिततेजसः॥ १९॥<br>
<br>
असकृत् तैर्महाभागैर्वानरैर्बलसंयुतैः।<br>
प्रदक्षिणीकृता भूमिर्वायुमार्गानुसारिभिः॥ २०॥<br>
<br>
मद्विशिष्टाश्च तुल्याश्च सन्ति तत्र वनौकसः।<br>
मत्तः प्रत्यवरः कश्चिन्नास्ति सुग्रीवसंनिधौ॥ २१॥<br>
<br>
अहं तावदिह प्राप्तः किं पुनस्ते महाबलाः।<br>
नहि प्रकृष्टाः प्रेष्यन्ते प्रेष्यन्ते हीतरे जनाः॥ २२॥<br>
<br>
तदलं परितापेन देवि मन्युरपैतु ते।<br>
एकोत्पातेन ते लङ्कामेष्यन्ति हरियूथपाः॥ २३॥<br>
<br>
मम पृष्ठगतौ तौ च चन्द्रसूर्याविवोदितौ।<br>
त्वत्सकाशं महाभागे नृसिंहावागमिष्यतः॥ २४॥<br>
<br>
अरिघ्नं सिंहसंकाशं क्षिप्रं द्रक्ष्यसि राघवम्।<br>
लक्ष्मणं च धनुष्मन्तं लङ्काद्वारमुपागतम्॥ २५॥<br>
<br>
नखदंष्ट्रायुधान् वीरान् सिंहशार्दूलविक्रमान्।<br>
वानरान् वारणेन्द्राभान् क्षिप्रं द्रक्ष्यसि संगतान्॥ २६॥<br>
<br>
शैलाम्बुदनिकाशानां लङ्कामलयसानुषु।<br>
नर्दतां कपिमुख्यानां नचिराच्छ्रोष्यसे स्वनम्॥ २७॥<br>
<br>
निवृत्तवनवासं च त्वया सार्धमरिंदमम्।<br>
अभिषिक्तमयोध्यायां क्षिप्रं द्रक्ष्यसि राघवम्॥ २८॥<br>
<br>
ततो मया वाग्भिरदीनभाषिणी<br>
शिवाभिरिष्टाभिरभिप्रसादिता।<br>
उवाह शान्तिं मम मैथिलात्मजा<br>
तवातिशोकेन तथातिपीडिता॥ २९॥<br>
<br>
<br>
<b>इत्यार्षे श्रीमद्रामायणे श्रीमद्वाल्मीकीये आदिकाव्ये सुन्दरकाण्डे अष्टषष्टितमः सर्गः ॥५.६८ ॥</b><br>
