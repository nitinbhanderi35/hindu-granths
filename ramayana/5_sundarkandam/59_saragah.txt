<br>
एतदाख्याय तत् सर्वं हनूमान् मारुतात्मजः।<br>
भूयः समुपचक्राम वचनं वक्तुमुत्तरम्॥ १॥<br>
<br>
सफलो राघवोद्योगः सुग्रीवस्य च सम्भ्रमः।<br>
शीलमासाद्य सीताया मम च प्रीणितं मनः॥ २॥<br>
<br>
आर्यायाः सदृशं शीलं सीतायाः प्लवगर्षभाः।<br>
तपसा धारयेल्लोकान् क्रुद्धा वा निर्दहेदपि॥ ३॥<br>
<br>
सर्वथातिप्रकृष्टोऽसौ रावणो राक्षसेश्वरः।<br>
यस्य तां स्पृशतो गात्रं तपसा न विनाशितम्॥ ४॥<br>
<br>
न तदग्निशिखा कुर्यात् संस्पृष्टा पाणिना सती।<br>
जनकस्य सुता कुर्याद् यत् क्रोधकलुषीकृता॥ ५॥<br>
<br>
जाम्बवत्प्रमुखान् सर्वाननुज्ञाप्य महाकपीन्।<br>
अस्मिन् नेवंगते कार्ये भवतां च निवेदिते।<br>
न्याय्यं स्म सह वैदेह्या द्रष्टुं तौ पार्थिवात्मजौ॥ ६॥<br>
<br>
अहमेकोऽपि पर्याप्तः सराक्षसगणां पुरीम्।<br>
तां लङ्कां तरसा हन्तुं रावणं च महाबलम्॥ ७॥<br>
<br>
किं पुनः सहितो वीरैर्बलवद्भिः कृतात्मभिः।<br>
कृतास्त्रैः प्लवगैः शक्तैर्भवद्भिर्विजयैषिभिः॥ ८॥<br>
<br>
अहं तु रावणं युद्धे ससैन्यं सपुरःसरम्।<br>
सहपुत्रं वधिष्यामि सहोदरयुतं युधि॥ ९॥<br>
<br>
ब्राह्ममस्त्रं च रौद्रं च वायव्यं वारुणं तथा।<br>
यदि शक्रजितोऽस्त्राणि दुर्निरीक्ष्याणि संयुगे।<br>
तान्यहं निहनिष्यामि विधमिष्यामि राक्षसान्॥ १०॥<br>
<br>
भवतामभ्यनुज्ञातो विक्रमो मे रुणद्धि तम्।<br>
मयातुला विसृष्टा हि शैलवृष्टिर्निरन्तरा॥ ११॥<br>
<br>
देवानपि रणे हन्यात् किं पुनस्तान् निशाचरान्।<br>
भवतामननुज्ञातो विक्रमो मे रुणद्धि माम्॥ १२॥<br>
<br>
सागरोऽप्यतियाद् वेलां मन्दरः प्रचलेदपि।<br>
न जाम्बवन्तं समरे कम्पयेदरिवाहिनी॥ १३॥<br>
<br>
सर्वराक्षससङ्घानां राक्षसा ये च पूर्वजाः।<br>
अलमेकोऽपि नाशाय वीरो वालिसुतः कपिः॥ १४॥<br>
<br>
प्लवगस्योरुवेगेन नीलस्य च महात्मनः।<br>
मन्दरोऽप्यवशीर्येत किं पुनर्युधि राक्षसाः॥ १५॥<br>
<br>
सदेवासुरयक्षेषु गन्धर्वोरगपक्षिषु।<br>
मैन्दस्य प्रतियोद्धारं शंसत द्विविदस्य वा॥ १६॥<br>
<br>
अश्विपुत्रौ महावेगावेतौ प्लवगसत्तमौ।<br>
एतयोः प्रतियोद्धारं न पश्यामि रणाजिरे॥ १७॥<br>
<br>
मयैव निहता लङ्का दग्धा भस्मीकृता पुरी।<br>
राजमार्गेषु सर्वेषु नाम विश्रावितं मया॥ १८॥<br>
<br>
जयत्यतिबलो रामो लक्ष्मणश्च महाबलः।<br>
राजा जयति सुग्रीवो राघवेणाभिपालितः॥ १९॥<br>
<br>
अहं कोसलराजस्य दासः पवनसम्भवः।<br>
हनूमानिति सर्वत्र नाम विश्रावितं मया॥ २०॥<br>
<br>
अशोकवनिकामध्ये रावणस्य दुरात्मनः।<br>
अधस्ताच्छिंशपामूले साध्वी करुणमास्थिता॥ २१॥<br>
<br>
राक्षसीभिः परिवृता शोकसंतापकर्शिता।<br>
मेघरेखापरिवृता चन्द्ररेखेव निष्प्रभा॥ २२॥<br>
<br>
अचिन्तयन्ती वैदेही रावणं बलदर्पितम्।<br>
पतिव्रता च सुश्रोणी अवष्टब्धा च जानकी॥ २३॥<br>
<br>
अनुरक्ता हि वैदेही रामे सर्वात्मना शुभा।<br>
अनन्यचित्ता रामेण पौलोमीव पुरन्दरे॥ २४॥<br>
<br>
तदेकवासःसंवीता रजोध्वस्ता तथैव च।<br>
सा मया राक्षसीमध्ये तर्ज्यमाना मुहुर्मुहुः॥ २५॥<br>
<br>
राक्षसीभिर्विरूपाभिर्दृष्टा हि प्रमदावने।<br>
एकवेणीधरा दीना भर्तृचिन्तापरायणा॥ २६॥<br>
<br>
अधःशय्या विवर्णाङ्गी पद्मिनीव हिमोदये।<br>
रावणाद् विनिवृत्तार्था मर्तव्यकृतनिश्चया॥ २७॥<br>
<br>
कथंचिन्मृगशावाक्षी विश्वासमुपपादिता।<br>
ततः सम्भाषिता चैव सर्वमर्थं प्रकाशिता॥ २८॥<br>
<br>
रामसुग्रीवसख्यं च श्रुत्वा प्रीतिमुपागता।<br>
नियतः समुदाचारो भक्तिर्भर्तरि चोत्तमा॥ २९॥<br>
<br>
यन्न हन्ति दशग्रीवं स महात्मा दशाननः।<br>
निमित्तमात्रं रामस्तु वधे तस्य भविष्यति॥ ३०॥<br>
<br>
सा प्रकृत्यैव तन्वङ्गी तद्वियोगाच्च कर्शिता।<br>
प्रतिपत्पाठशीलस्य विद्येव तनुतां गता॥ ३१॥<br>
<br>
एवमास्ते महाभागा सीता शोकपरायणा।<br>
यदत्र प्रतिकर्तव्यं तत् सर्वमुपकल्प्यताम्॥ ३२॥<br>
<br>
<b>इत्यार्षे श्रीमद्रामायणे वाल्मीकीये आदिकाव्ये सुन्दरकाण्डे एकोनषष्टितमः सर्गः ॥ ५.५९ ॥	<br></b>
