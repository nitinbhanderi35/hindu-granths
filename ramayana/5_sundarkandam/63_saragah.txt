<br>
ततो मूर्ध्ना निपतितं वानरं वानरर्षभः।<br>
दृष्ट्वैवोद्विग्नहृदयो वाक्यमेतदुवाच ह॥ १॥<br>
<br>
उत्तिष्ठोत्तिष्ठ कस्मात् त्वं पादयोः पतितो मम।<br>
अभयं ते प्रदास्यामि सत्यमेवाभिधीयताम्॥ २॥<br>
<br>
किं सम्भ्रमाद्धितं कृत्स्नं ब्रूहि यद् वक्तुमर्हसि।<br>
कच्चिन्मधुवने स्वस्ति श्रोतुमिच्छामि वानर॥ ३॥<br>
<br>
स समाश्वासितस्तेन सुग्रीवेण महात्मना।<br>
उत्थाय स महाप्राज्ञो वाक्यं दधिमुखोऽब्रवीत्॥ ४॥<br>
<br>
नैवर्क्षरजसा राजन् न त्वया न च वालिना।<br>
वनं निसृष्टपूर्वं ते नाशितं तत्तु वानरैः॥ ५॥<br>
<br>
न्यवारयमहं सर्वान् सहैभिर्वनचारिभिः।<br>
अचिन्तयित्वा मां हृष्टा भक्षयन्ति पिबन्ति च॥ ६॥<br>
<br>
एभिः प्रधर्षणायां च वारितं वनपालकैः।<br>
मामप्यचिन्तयन् देव भक्षयन्ति वनौकसः॥ ७॥<br>
<br>
शिष्टमत्रापविध्यन्ति भक्षयन्ति तथापरे।<br>
निवार्यमाणास्ते सर्वे भ्रुकुटिं दर्शयन्ति हि॥ ८॥<br>
<br>
इमे हि संरब्धतरास्तदा तैः सम्प्रधर्षिताः।<br>
निवार्यन्ते वनात् तस्मात् क्रुद्धैर्वानरपुङ्गवैः॥ ९॥<br>
<br>
ततस्तैर्बहुभिर्वीरैर्वानरैर्वानरर्षभाः।<br>
संरक्तनयनैः क्रोधाद्धरयः सम्प्रधर्षिताः॥ १०॥<br>
<br>
पाणिभिर्निहताः केचित् केचिज्जानुभिराहताः।<br>
प्रकृष्टाश्च तदा कामं देवमार्गं च दर्शिताः॥ ११॥<br>
<br>
एवमेते हताः शूरास्त्वयि तिष्ठति भर्तरि।<br>
कृत्स्नं मधुवनं चैव प्रकामं तैश्च भक्ष्यते॥ १२॥<br>
<br>
एवं विज्ञाप्यमानं तं सुग्रीवं वानरर्षभम्।<br>
अपृच्छत् तं महाप्राज्ञो लक्ष्मणः परवीरहा॥ १३॥<br>
<br>
किमयं वानरो राजन् वनपः प्रत्युपस्थितः।<br>
किं चार्थमभिनिर्दिश्य दुःखितो वाक्यमब्रवीत्॥ १४॥<br>
<br>
एवमुक्तस्तु सुग्रीवो लक्ष्मणेन महात्मना।<br>
लक्ष्मणं प्रत्युवाचेदं वाक्यं वाक्यविशारदः॥ १५॥<br>
<br>
आर्य लक्ष्मण सम्प्राह वीरो दधिमुखः कपिः।<br>
अङ्गदप्रमुखैर्वीरैर्भक्षितं मधु वानरैः॥ १६॥<br>
<br>
नैषामकृतकार्याणामीदृशः स्याद् व्यतिक्रमः।<br>
वनं यदभिपन्नास्ते साधितं कर्म तद् ध्रुवम्॥ १७॥<br>
<br>
वारयन्तो भृशं प्राप्ताः पाला जानुभिराहताः।<br>
तथा न गणितश्चायं कपिर्दधिमुखो बली॥ १८॥<br>
<br>
पतिर्मम वनस्यायमस्माभिः स्थापितः स्वयम्।<br>
दृष्टा देवी न संदेहो न चान्येन हनूमता॥ १९॥<br>
<br>
न ह्यन्यः साधने हेतुः कर्मणोऽस्य हनूमतः।<br>
कार्यसिद्धिर्हनुमति मतिश्च हरिपुङ्गवे॥ २०॥<br>
<br>
व्यवसायश्च वीर्यं च श्रुतं चापि प्रतिष्ठितम्।<br>
जाम्बवान् यत्र नेता स्यादङ्गदश्च महाबलः॥ २१॥<br>
<br>
हनूमांश्चाप्यधिष्ठाता न तत्र गतिरन्यथा।<br>
अङ्गदप्रमुखैर्वीरैर्हतं मधुवनं किल॥ २२॥<br>
<br>
विचित्य दक्षिणामाशामागतैर्हरिपुङ्गवैः।<br>
आगतैश्चाप्रधृष्यं तद्धतं मधुवनं हि तैः॥ २३॥<br>
<br>
धर्षितं च वनं कृत्स्नमुपयुक्तं तु वानरैः।<br>
पातिता वनपालास्ते तदा जानुभिराहताः॥ २४॥<br>
<br>
एतदर्थमयं प्राप्तो वक्तुं मधुरवागिह।<br>
नाम्ना दधिमुखो नाम हरिः प्रख्यातविक्रमः॥ २५॥<br>
<br>
दृष्टा सीता महाबाहो सौमित्रे पश्य तत्त्वतः।<br>
अभिगम्य यथा सर्वे पिबन्ति मधु वानराः॥ २६॥<br>
<br>
न चाप्यदृष्ट्वा वैदेहीं विश्रुताः पुरुषर्षभ।<br>
वनं दत्तवरं दिव्यं धर्षयेयुर्वनौकसः॥ २७॥<br>
<br>
ततः प्रहृष्टो धर्मात्मा लक्ष्मणः सहराघवः।<br>
श्रुत्वा कर्णसुखां वाणीं सुग्रीववदनाच्च्युताम्॥ २८॥<br>
<br>
प्राहृष्यत भृशं रामो लक्ष्मणश्च महायशाः।<br>
श्रुत्वा दधिमुखस्यैवं सुग्रीवस्तु प्रहृष्य च॥ २९॥<br>
<br>
वनपालं पुनर्वाक्यं सुग्रीवः प्रत्यभाषत।<br>
प्रीतोऽस्मि सोऽहं यद्भुक्तं वनं तैः कृतकर्मभिः॥ ३०॥<br>
<br>
धर्षितं मर्षणीयं च चेष्टितं कृतकर्मणाम्।<br>
गच्छ शीघ्रं मधुवनं संरक्षस्व त्वमेव हि।<br>
शीघ्रं प्रेषय सर्वांस्तान् हनूमत्प्रमुखान् कपीन्॥ ३१॥<br>
<br>
इच्छामि शीघ्रं हनुमत्प्रधानान्-<br>
शाखामृगांस्तान् मृगराजदर्पान्।<br>
प्रष्टुं कृतार्थान् सह राघवाभ्यां<br>
श्रोतुं च सीताधिगमे प्रयत्नम्॥ ३२॥<br>
<br>
प्रीतिस्फीताक्षौ सम्प्रहृष्टौ कुमारौ<br>
दृष्ट्वा सिद्धार्थौ वानराणां च राजा।<br>
अङ्गैः प्रहृष्टैः कार्यसिद्धिं विदित्वा<br>
बाह्वोरासन्नामतिमात्रं ननन्द॥ ३३॥<br>
<br>
<b>इत्यार्षे श्रीमद्रामायणे वाल्मीकीये आदिकाव्ये सुन्दरकाण्डे षट्पञ्चाशः सर्गः ॥ ५.५६ ॥</b>
