<br>
एवमुक्तस्तु हनुमान् राघवेण महात्मना।<br>
सीताया भाषितं सर्वं न्यवेदयत राघवे॥ १॥<br>
<br>
इदमुक्तवती देवी जानकी पुरुषर्षभ।<br>
पूर्ववृत्तमभिज्ञानं चित्रकूटे यथातथम्॥ २॥<br>
<br>
सुखसुप्ता त्वया सार्धं जानकी पूर्वमुत्थिता।<br>
वायसः सहसोत्पत्य विददार स्तनान्तरम्॥ ३॥<br>
<br>
पर्यायेण च सुप्तस्त्वं देव्यङ्के भरताग्रज।<br>
पुनश्च किल पक्षी स देव्या जनयति व्यथा॥ ४॥<br>
<br>
ततः पुनरुपागम्य विददार भृशं किल।<br>
ततस्त्वं बोधितस्तस्याः शोणितेन समुक्षितः॥ ५॥<br>
<br>
वायसेन च तेनैवं सततं बाध्यमानया।<br>
बोधितः किल देव्या त्वं सुखसुप्तः परंतप॥ ६॥<br>
<br>
तां च दृष्ट्वा महाबाहो दारितां च स्तनान्तरे।<br>
आशीविष इव क्रुद्धस्ततो वाक्यं त्वमूचिवान्॥ ७॥<br>
<br>
नखाग्रैः केन ते भीरु दारितं वै स्तनान्तरम्।<br>
कः क्रीडति सरोषेण पञ्चवक्त्रेण भोगिना॥ ८॥<br>
<br>
निरीक्षमाणः सहसा वायसं समुदैक्षथाः।<br>
नखैः सरुधिरैस्तीक्ष्णैस्तामेवाभिमुखं स्थितम्॥ ९॥<br>
<br>
सुतः किल स शक्रस्य वायसः पततां वरः।<br>
धरान्तरगतः शीघ्रं पवनस्य गतौ समः॥ १०॥<br>
<br>
ततस्तस्मिन् महाबाहो कोपसंवर्तितेक्षणः।<br>
वायसे त्वं व्यधाः क्रूरां मतिं मतिमतां वर॥ ११॥<br>
<br>
स दर्भसंस्तराद् गृह्य ब्रह्मास्त्रेण न्ययोजयः।<br>
स दीप्त इव कालाग्निर्जज्वालाभिमुखं खगम्॥ १२॥<br>
<br>
स त्वं प्रदीप्तं चिक्षेप दर्भं तं वायसं प्रति।<br>
ततस्तु वायसं दीप्तः स दर्भोऽनुजगाम ह॥ १३॥<br>
<br>
भीतैश्च सम्परित्यक्तः सुरैः सर्वैश्च वायसः।<br>
त्रीँल्लोकान् सम्परिक्रम्य त्रातारं नाधिगच्छति॥ १४॥<br>
<br>
पुनरप्यागतस्तत्र त्वत्सकाशमरिंदम।<br>
त्वं तं निपतितं भूमौ शरण्यः शरणागतम्॥ १५॥<br>
<br>
वधार्हमपि काकुत्स्थ कृपया परिपालयः।<br>
मोघमस्त्रं न शक्यं तु कर्तुमित्येव राघव॥ १६॥<br>
<br>
भवांस्तस्याक्षि काकस्य हिनस्ति स्म स दक्षिणम्।<br>
राम त्वां स नमस्कृत्य राज्ञो दशरथस्य च॥ १७॥<br>
<br>
विसृष्टस्तु तदा काकः प्रतिपेदे स्वमालयम्।<br>
एवमस्त्रविदां श्रेष्ठः सत्त्ववाञ्छीलवानपि॥ १८॥<br>
<br>
किमर्थमस्त्रं रक्षःसु न योजयसि राघव।<br>
न दानवा न गन्धर्वा नासुरा न मरुद‍्गणाः॥ १९॥<br>
<br>
तव राम रणे शक्तास्तथा प्रतिसमासितुम्।<br>
तव वीर्यवतः कश्चिन्मयि यद्यस्ति सम्भ्रमः॥ २०॥<br>
<br>
क्षिप्रं सुनिशितैर्बाणैर्हन्यतां युधि रावणः।<br>
भ्रातुरादेशमाज्ञाय लक्ष्मणो वा परंतपः॥ २१॥<br>
<br>
स किमर्थं नरवरो न मां रक्षति राघवः।<br>
शक्तौ तौ पुरुषव्याघ्रौ वाय्वग्निसमतेजसौ॥ २२॥<br>
<br>
सुराणामपि दुर्धर्षौ किमर्थं मामुपेक्षतः।<br>
ममैव दुष्कृतं किंचिन्महदस्ति न संशयः॥ २३॥<br>
<br>
समर्थौ सहितौ यन्मां न रक्षेते परंतपौ।<br>
वैदेह्या वचनं श्रुत्वा करुणं साधुभाषितम्॥ २४॥<br>
<br>
पुनरप्यहमार्यां तामिदं वचनमब्रुवम्।<br>
त्वच्छोकविमुखो रामो देवि सत्येन ते शपे॥ २५॥<br>
<br>
रामे दुःखाभिभूते च लक्ष्मणः परितप्यते।<br>
कथंचिद् भवती दृष्टा न कालः परिशोचितुम्॥ २६॥<br>
<br>
अस्मिन् मुहूर्ते दुःखानामन्तं द्रक्ष्यसि भामिनि।<br>
तावुभौ नरशार्दूलौ राजपुत्रौ परंतपौ॥ २७॥<br>
<br>
त्वद्दर्शनकृतोत्साहौ लङ्कां भस्मीकरिष्यतः।<br>
हत्वा च समरे रौद्रं रावणं सहबान्धवम्॥ २८॥<br>
<br>
राघवस्त्वां वरारोहे स्वपुरीं नयिता ध्रुवम्।<br>
यत् तु रामो विजानीयादभिज्ञानमनिन्दिते॥ २९॥<br>
<br>
प्रीतिसंजननं तस्य प्रदातुं तत् त्वमर्हसि।<br>
साभिवीक्ष्य दिशः सर्वा वेण्युद्‍ग्रथनमुत्तमम्॥ ३०॥<br>
<br>
मुक्त्वा वस्त्राद् ददौ मह्यं मणिमेतं महाबल।<br>
प्रतिगृह्य मणिं दोर्भ्यां तव हेतो रघुप्रिय॥ ३१॥<br>
<br>
शिरसा सम्प्रणम्यैनामहमागमने त्वरे।<br>
गमने च कृतोत्साहमवेक्ष्य वरवर्णिनी॥ ३२॥<br>
<br>
विवर्धमानं च हि मामुवाच जनकात्मजा।<br>
अश्रुपूर्णमुखी दीना बाष्पगद‍्गदभाषिणी॥ ३३॥<br>
<br>
ममोत्पतनसम्भ्रान्ता शोकवेगसमाहता।<br>
मामुवाच ततः सीता सभाग्योऽसि महाकपे॥ ३४॥<br>
<br>
यद् द्रक्ष्यसि महाबाहुं रामं कमललोचनम्।<br>
लक्ष्मणं च महाबाहुं देवरं मे यशस्विनम्॥ ३५॥<br>
<br>
सीतयाप्येवमुक्तोऽहमब्रुवं मैथिलीं तथा।<br>
पृष्ठमारोह मे देवि क्षिप्रं जनकनन्दनि॥ ३६॥<br>
<br>
यावत्ते दर्शयाम्यद्य ससुग्रीवं सलक्ष्मणम्।<br>
राघवं च महाभागे भर्तारमसितेक्षणे॥ ३७॥<br>
<br>
साब्रवीन्मां ततो देवी नैष धर्मो महाकपे।<br>
यत्ते पृष्ठं सिषेवेऽहं स्ववशा हरिपुङ्गव॥ ३८॥<br>
<br>
पुरा च यदहं वीर स्पृष्टा गात्रेषु रक्षसा।<br>
तत्राहं किं करिष्यामि कालेनोपनिपीडिता॥ ३९॥<br>
<br>
गच्छ त्वं कपिशार्दूल यत्र तौ नृपतेः सुतौ।<br>
इत्येवं सा समाभाष्य भूयः संदेष्टुमास्थिता॥ ४०॥<br>
<br>
हनूमन् सिंहसंकाशौ तावुभौ रामलक्ष्मणौ।<br>
सुग्रीवं च सहामात्यं सर्वान् ब्रूया अनामयम्॥ ४१॥<br>
<br>
यथा च स महाबाहुर्मां तारयति राघवः।<br>
अस्माद्दुःखाम्बुसंरोधात् तत् त्वमाख्यातुमर्हसि॥ ४२॥<br>
<br>
इदं च तीव्रं मम शोकवेगं<br>
रक्षोभिरेभिः परिभर्त्सनं च।<br>
ब्रूयास्तु रामस्य गतः समीपं<br>
शिवश्च तेऽध्वास्तु हरिप्रवीर॥ ४३॥<br>
<br>
एतत् तवार्या नृप संयता सा<br>
सीता वचः प्राह विषादपूर्वम्।<br>
एतच्च बुद्‍ध्वा गदितं यथा त्वं<br>
श्रद्धत्स्व सीतां कुशलां समग्राम्॥ ४४॥<br>
<br>
<br>
<b>इत्यार्षे श्रीमद्रामायणे वाल्मीकीये आदिकाव्ये सुन्दरकाण्डे सप्तषष्टितमः सर्गः ॥ ५.६७ ॥</b>
