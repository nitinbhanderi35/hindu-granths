<br>
सुग्रीवेणैवमुक्तस्तु हृष्टो दधिमुखः कपिः।<br>
राघवं लक्ष्मणं चैव सुग्रीवं चाभ्यवादयत्॥ १॥<br>
<br>
स प्रणम्य च सुग्रीवं राघवौ च महाबलौ।<br>
वानरैः सहितः शूरैर्दिवमेवोत्पपात ह॥ २॥<br>
<br>
स यथैवागतः पूर्वं तथैव त्वरितं गतः।<br>
निपत्य गगनाद् भूमौ तद् वनं प्रविवेश ह॥ ३॥<br>
<br>
स प्रविष्टो मधुवनं ददर्श हरियूथपान्।<br>
विमदानुद्धतान् सर्वान् मेहमानान् मधूदकम्॥ ४॥<br>
<br>
स तानुपागमद् वीरो बद्‍ध्वा करपुटाञ्जलिम्।<br>
उवाच वचनं श्लक्ष्णमिदं हृष्टवदङ्गदम्॥ ५॥<br>
<br>
सौम्य रोषो न कर्तव्यो यदेभिः परिवारणम्।<br>
अज्ञानाद् रक्षिभिः क्रोधाद् भवन्तः प्रतिषेधिताः॥ ६॥<br>
<br>
श्रान्तो दूरादनुप्राप्तो भक्षयस्व स्वकं मधु।<br>
युवराजस्त्वमीशश्च वनस्यास्य महाबल॥ ७॥<br>
<br>
मौर्ख्यात् पूर्वं कृतो रोषस्तद् भवान् क्षन्तुमर्हति।<br>
यथैव हि पिता तेऽभूत् पूर्वं हरिगणेश्वरः॥ ८॥<br>
<br>
तथा त्वमपि सुग्रीवो नान्यस्तु हरिसत्तम।<br>
आख्यातं हि मया गत्वा पितृव्यस्य तवानघ॥ ९॥<br>
<br>
इहोपयानं सर्वेषामेतेषां वनचारिणाम्।<br>
भवदागमनं श्रुत्वा सहैभिर्वनचारिभिः॥ १०॥<br>
<br>
प्रहृष्टो न तु रुष्टोऽसौ वनं श्रुत्वा प्रधर्षितम्।<br>
प्रहृष्टो मां पितृव्यस्ते सुग्रीवो वानरेश्वरः॥ ११॥<br>
<br>
शीघ्रं प्रेषय सर्वांस्तानिति होवाच पार्थिवः।<br>
श्रुत्वा दधिमुखस्यैतद् वचनं श्लक्ष्णमङ्गदः॥ १२॥<br>
<br>
अब्रवीत् तान् हरिश्रेष्ठो वाक्यं वाक्यविशारदः।<br>
शङ्के श्रुतोऽयं वृत्तान्तो रामेण हरियूथपाः॥ १३॥<br>
<br>
अयं च हर्षादाख्याति तेन जानामि हेतुना।<br>
तत् क्षमं नेह नः स्थातुं कृते कार्ये परंतपाः॥ १४॥<br>
<br>
पीत्वा मधु यथाकामं विक्रान्ता वनचारिणः।<br>
किं शेषं गमनं तत्र सुग्रीवो यत्र वानरः॥ १५॥<br>
<br>
सर्वे यथा मां वक्ष्यन्ति समेत्य हरिपुङ्गवाः।<br>
तथास्मि कर्ता कर्तव्ये भवद्भिः परवानहम्॥ १६॥<br>
<br>
नाज्ञापयितुमीशोऽहं युवराजोऽस्मि यद्यपि।<br>
अयुक्तं कृतकर्माणो यूयं धर्षयितुं बलात्॥ १७॥<br>
<br>
ब्रुवतश्चाङ्गदस्यैवं श्रुत्वा वचनमुत्तमम्।<br>
प्रहृष्टमनसो वाक्यमिदमूचुर्वनौकसः॥ १८॥<br>
<br>
एवं वक्ष्यति को राजन् प्रभुः सन् वानरर्षभ।<br>
ऐश्वर्यमदमत्तो हि सर्वोऽहमिति मन्यते॥ १९॥<br>
<br>
तव चेदं सुसदृशं वाक्यं नान्यस्य कस्यचित्।<br>
सन्नतिर्हि तवाख्याति भविष्यच्छुभयोग्यताम्॥ २०॥<br>
<br>
सर्वे वयमपि प्राप्तास्तत्र गन्तुं कृतक्षणाः।<br>
स यत्र हरिवीराणां सुग्रीवः पतिरव्ययः॥ २१॥<br>
<br>
त्वया ह्यनुक्तैर्हरिभिर्नैव शक्यं पदात् पदम्।<br>
क्वचिद् गन्तुं हरिश्रेष्ठ ब्रूमः सत्यमिदं तु ते॥ २२॥<br>
<br>
एवं तु वदतां तेषामङ्गदः प्रत्यभाषत।<br>
साधु गच्छाम इत्युक्त्वा खमुत्पेतुर्महाबलाः॥ २३॥<br>
<br>
उत्पतन्तमनूत्पेतुः सर्वे ते हरियूथपाः।<br>
कृत्वाऽऽकाशं निराकाशं यन्त्रोत्क्षिप्ता इवोपलाः॥ २४॥<br>
<br>
अङ्गदं पुरतः कृत्वा हनूमन्तं च वानरम्।<br>
तेऽम्बरं सहसोत्पत्य वेगवन्तः प्लवङ्गमाः॥ २५॥<br>
<br>
विनदन्तो महानादं घना वातेरिता यथा।<br>
अङ्गदे समनुप्राप्ते सुग्रीवो वानरेश्वरः॥ २६॥<br>
<br>
उवाच शोकसंतप्तं रामं कमललोचनम्।<br>
समाश्वसिहि भद्रं ते दृष्टा देवी न संशयः॥ २७॥<br>
<br>
नागन्तुमिह शक्यं तैरतीतसमयैरिह।<br>
अङ्गदस्य प्रहर्षाच्च जानामि शुभदर्शन॥ २८॥<br>
<br>
न मत्सकाशमागच्छेत् कृत्ये हि विनिपातिते।<br>
युवराजो महाबाहुः प्लवतामङ्गदो वरः॥ २९॥<br>
<br>
यद्यप्यकृतकृत्यानामीदृशः स्यादुपक्रमः।<br>
भवेत् तु दीनवदनो भ्रान्तविप्लुतमानसः॥ ३०॥<br>
<br>
पितृपैतामहं चैतत् पूर्वकैरभिरक्षितम्।<br>
न मे मधुवनं हन्याददृष्ट्वा जनकात्मजाम्॥ ३१॥<br>
<br>
कौसल्या सुप्रजा राम समाश्वसिहि सुव्रत।<br>
दृष्टा देवी न संदेहो न चान्येन हनूमता॥ ३२॥<br>
<br>
नह्यन्यः कर्मणो हेतुः साधनेऽस्य हनूमतः।<br>
हनूमतीह सिद्धिश्च मतिश्च मतिसत्तम॥ ३३॥<br>
<br>
व्यवसायश्च शौर्यं च श्रुतं चापि प्रतिष्ठितम्।<br>
जाम्बवान् यत्र नेता स्यादङ्गदश्च हरीश्वरः॥ ३४॥<br>
<br>
हनूमांश्चाप्यधिष्ठाता न तत्र गतिरन्यथा।<br>
मा भूश्चिन्तासमायुक्तः सम्प्रत्यमितविक्रम॥ ३५॥<br>
<br>
यदा हि दर्पितोदग्राः संगताः काननौकसः।<br>
नैषामकृतकार्याणामीदृशः स्यादुपक्रमः॥ ३६॥<br>
<br>
वनभङ्गेन जानामि मधूनां भक्षणेन च।<br>
ततः किलकिलाशब्दं शुश्रावासन्नमम्बरे॥ ३७॥<br>
<br>
हनूमत्कर्मदृप्तानां नदतां काननौकसाम्।<br>
किष्किन्धामुपयातानां सिद्धिं कथयतामिव॥ ३८॥<br>
<br>
ततः श्रुत्वा निनादं तं कपीनां कपिसत्तमः।<br>
आयताञ्चितलाङ्गूलः सोऽभवद्हृष्टमानसः॥ ३९॥<br>
<br>
आजग्मुस्तेऽपि हरयो रामदर्शनकाङ्क्षिणः।<br>
अङ्गदं पुरतः कृत्वा हनूमन्तं च वानरम्॥ ४०॥<br>
<br>
तेऽङ्गदप्रमुखा वीराः प्रहृष्टाश्च मुदान्विताः।<br>
निपेतुर्हरिराजस्य समीपे राघवस्य च॥ ४१॥<br>
<br>
हनूमांश्च महाबाहुः प्रणम्य शिरसा ततः।<br>
नियतामक्षतां देवीं राघवाय न्यवेदयत्॥ ४२॥<br>
<br>
दृष्टा देवीति हनुमद्वदनादमृतोपमम्।<br>
आकर्ण्य वचनं रामो हर्षमाप सलक्ष्मणः॥ ४३॥<br>
<br>
निश्चितार्थं ततस्तस्मिन् सुग्रीवं पवनात्मजे।<br>
लक्ष्मणः प्रीतिमान् प्रीतं बहुमानादवैक्षत॥ ४४॥<br>
<br>
प्रीत्या च परयोपेतो राघवः परवीरहा।<br>
बहुमानेन महता हनूमन्तमवैक्षत॥ ४५॥<br>
<br>
<br>
<b>इत्यार्षे श्रीमद्रामायणे वाल्मीकीये आदिकाव्ये सुन्दरकाण्डे चतुःषष्टितमः सर्गः ॥ ५.६४ ॥</b><br>
