<br>
<b>श्रीमद्वाल्मीकियरामायणे युद्धकाण्डे त्रिसप्ततितमः सर्गः ॥६-७३॥</b><br>
<br>
ततो हतान् राक्षसपुङ्गवांस्तान्<br>
देवान्तकादित्रिशिरोऽतिकायान्।<br>
रक्षोगणास्तत्र हतावशिष्टा-<br>
स्ते रावणाय त्वरिताः शशंसुः॥ १॥<br>
<br>
ततो हतांस्तान् सहसा निशम्य<br>
राजा महाबाष्पपरिप्लुताक्षः।<br>
पुत्रक्षयं भ्रातृवधं च घोरं<br>
विचिन्त्य राजा विपुलं प्रदध्यौ॥ २॥<br>
<br>
ततस्तु राजानमुदीक्ष्य दीनं<br>
शोकार्णवे सम्परिपुप्लुवानम्।<br>
रथर्षभो राक्षसराजसूनु-<br>
स्तमिन्द्रजिद् वाक्यमिदं बभाषे॥ ३॥<br>
<br>
न तात मोहं परिगन्तुमर्हसे<br>
यत्रेन्द्रजिज्जीवति नैर्ऋतेश।<br>
नेन्द्रारिबाणाभिहतो हि कश्चित्<br>
प्राणान् समर्थः समरेऽभिपातुम्॥ ४॥<br>
<br>
पश्याद्य रामं सह लक्ष्मणेन<br>
मद‍्बाणनिर्भिन्नविकीर्णदेहम्।<br>
गतायुषं भूमितले शयानं<br>
शितैः शरैराचितसर्वगात्रम्॥ ५॥<br>
<br>
इमां प्रतिज्ञां शृणु शक्रशत्रोः<br>
सुनिश्चितां पौरुषदैवयुक्ताम्।<br>
अद्यैव रामं सह लक्ष्मणेन<br>
संतर्पयिष्यामि शरैरमोघैः॥ ६॥<br>
<br>
अद्येन्द्रवैवस्वतविष्णुरुद्र-<br>
साध्याश्च वैश्वानरचन्द्रसूर्याः।<br>
द्रक्ष्यन्ति मे विक्रममप्रमेयं<br>
विष्णोरिवोग्रं बलियज्ञवाटे॥ ७॥<br>
<br>
स एवमुक्त्वा त्रिदशेन्द्रशत्रु-<br>
रापृच्छ्य राजानमदीनसत्त्वः।<br>
समारुरोहानिलतुल्यवेगं<br>
रथं खरश्रेष्ठसमाधियुक्तम्॥ ८॥<br>
<br>
समास्थाय महातेजा रथं हरिरथोपमम्।<br>
जगाम सहसा तत्र यत्र युद्धमरिंदमः॥ ९॥<br>
<br>
तं प्रस्थितं महात्मानमनुजग्मुर्महाबलाः।<br>
संहर्षमाणा बहवो धनुःप्रवरपाणयः॥ १०॥<br>
<br>
गजस्कन्धगताः केचित् केचित् परमवाजिभिः।<br>
व्याघ्रवृश्चिकमार्जारखरोष्ट्रैश्च भुजङ्गमैः॥ ११॥<br>
<br>
वराहैः श्वापदैः सिंहैर्जम्बुकैः पर्वतोपमैः।<br>
काकहंसमयूरैश्च राक्षसा भीमविक्रमाः॥ १२॥<br>
<br>
प्रासपट्टिशनिस्त्रिंशपरश्वधगदाधराः।<br>
भुशुण्डिमुद‍्गरायष्टिशतघ्नीपरिघायुधाः॥ १३॥<br>
<br>
स शङ्खनिनदैः पूर्णैर्भेरीणां चापि निःस्वनैः।<br>
जगाम त्रिदशेन्द्रारिराजिं वेगेन वीर्यवान्॥ १४॥<br>
<br>
स शङ्खशशिवर्णेन छत्रेण रिपुसूदनः।<br>
रराज प्रतिपूर्णेन नभश्चन्द्रमसा यथा॥ १५॥<br>
<br>
वीज्यमानस्ततो वीरो हैमैर्हेमविभूषणः।<br>
चारुचामरमुख्यैश्च मुख्यः सर्वधनुष्मताम्॥ १६॥<br>
<br>
स तु दृष्ट्वा विनिर्यान्तं बलेन महता वृतम्।<br>
राक्षसाधिपतिः श्रीमान् रावणः पुत्रमब्रवीत् ॥ १७॥<br>
<br>
त्वमप्रतिरथः पुत्र त्वया वै वासवो जितः।<br>
किं पुनर्मानुषं धृष्यं निहनिष्यसि राघवम्॥ १८॥<br>
<br>
तथोक्तो राक्षसेन्द्रेण प्रत्यगृह्णान्महाशिषः।<br>
ततस्त्विन्द्रजिता लङ्का सूर्यप्रतिमतेजसा॥ १९॥<br>
<br>
रराजाप्रतिवीर्येण द्यौरिवार्केण भास्वता।<br>
स सम्प्राप्य महातेजा युद्धभूमिमरिंदमः॥ २०॥<br>
<br>
स्थापयामास रक्षांसि रथं प्रति समन्ततः।<br>
ततस्तु हुतभोक्तारं हुतभुक्सदृशप्रभः॥ २१॥<br>
<br>
जुहुवे राक्षसश्रेष्ठो विधिवन्मन्त्रसत्तमैः।<br>
स हविर्लाजसत्कारैर्माल्यगन्धपुरस्कृतैः॥ २२॥<br>
<br>
जुहुवे पावकं तत्र राक्षसेन्द्रः प्रतापवान्।<br>
शस्त्राणि शरपत्राणि समिधोऽथ बिभीतकाः॥ २३॥<br>
<br>
लोहितानि च वासांसि स्रुवं कार्ष्णायसं तथा।<br>
स तत्राग्निं समास्तीर्य शरपत्रैः सतोमरैः॥ २४॥<br>
<br>
छागस्य कृष्णवर्णस्य गलं जग्राह जीवतः।<br>
सकृदेव समिद्धस्य विधूमस्य महार्चिषः॥ २५॥<br>
<br>
बभूवुस्तानि लिङ्गानि विजयं यान्यदर्शयन्।<br>
प्रदक्षिणावर्तशिखस्तप्तकाञ्चनसंनिभः॥ २६॥<br>
<br>
हविस्तत् प्रतिजग्राह पावकः स्वयमुत्थितः।<br>
सोऽस्त्रमाहारयामास ब्राह्ममस्त्रविशारदः॥ २७॥<br>
<br>
धनुश्चात्मरथं चैव सर्वं तत्राभ्यमन्त्रयत्।<br>
तस्मिन्नाहूयमानेऽस्त्रे हूयमाने च पावके।<br>
सार्कग्रहेन्दुनक्षत्रं वितत्रास नभस्थलम्॥ २८॥<br>
<br>
स पावकं पावकदीप्ततेजा<br>
हुत्वा महेन्द्रप्रतिमप्रभावः।<br>
सचापबाणासिरथाश्वसूतः<br>
खेऽन्तर्दधेऽऽत्मानमचिन्त्यवीर्यः॥ २९॥<br>
<br>
ततो हयरथाकीर्णं पताकाध्वजशोभितम्।<br>
निर्ययौ राक्षसबलं नर्दमानं युयुत्सया॥ ३०॥<br>
<br>
ते शरैर्बहुभिश्चित्रैस्तीक्ष्णवेगैरलंकृतैः।<br>
तोमरैरङ्कुशैश्चापि वानराञ्जघ्नुराहवे॥ ३१॥<br>
<br>
रावणिस्तु सुसंक्रुद्धस्तान् निरीक्ष्य निशाचरान्।<br>
हृष्टा भवन्तो युध्यन्तु वानराणां जिघांसया॥ ३२॥<br>
<br>
ततस्ते राक्षसाः सर्वे गर्जन्तो जयकांक्षिणः।<br>
अभ्यवर्षंस्ततो घोरं वानरान् शरवृष्टिभिः॥ ३३॥<br>
<br>
स तु नालीकनाराचैर्गदाभिर्मुसलैरपि।<br>
रक्षोभिः संवृतः संख्ये वानरान् विचकर्ष ह॥ ३४॥<br>
<br>
ते वध्यमानाः समरे वानराः पादपायुधाः।<br>
अभ्यवर्षन्त सहसा रावणिं शैलपादपैः॥ ३५॥<br>
<br>
इन्द्रजित् तु तदा क्रुद्धो महातेजा महाबलः।<br>
वानराणां शरीराणि व्यधमद् रावणात्मजः॥ ३६॥<br>
<br>
शरेणैकेन च हरीन् नव पञ्च च सप्त च।<br>
बिभेद समरे क्रुद्धो राक्षसान् सम्प्रहर्षयन्॥ ३७॥<br>
<br>
स शरैः सूर्यसंकाशैः शातकुम्भविभूषणैः।<br>
वानरान् समरे वीरः प्रममाथ सुदुर्जयः॥ ३८॥<br>
<br>
ते भिन्नगात्राः समरे वानराः शरपीडिताः।<br>
पेतुर्मथितसंकल्पाः सुरैरिव महासुराः॥ ३९॥<br>
<br>
ते तपन्तमिवादित्यं घोरैर्बाणगभस्तिभिः।<br>
अभ्यधावन्त संक्रुद्धाः संयुगे वानरर्षभाः॥ ४०॥<br>
<br>
ततस्तु वानराः सर्वे भिन्नदेहा विचेतसः।<br>
व्यथिता विद्रवन्ति स्म रुधिरेण समुक्षिताः॥ ४१॥<br>
<br>
रामस्यार्थे पराक्रम्य वानरास्त्यक्तजीविताः।<br>
नर्दन्तस्तेऽनिवृत्तास्तु समरे सशिलायुधाः॥ ४२॥<br>
<br>
ते द्रुमैः पर्वताग्रैश्च शिलाभिश्च प्लवंगमाः।<br>
अभ्यवर्षन्त समरे रावणिं समवस्थिताः॥ ४३॥<br>
<br>
तं द्रुमाणां शिलानां च वर्षं प्राणहरं महत्।<br>
व्यपोहत महातेजा रावणिः समितिंजयः॥ ४४॥<br>
<br>
ततः पावकसंकाशैः शरैराशीविषोपमैः।<br>
वानराणामनीकानि बिभेद समरे प्रभुः॥ ४५॥<br>
<br>
अष्टादशशरैस्तीक्ष्णैः स विद्‍ध्वा गन्धमादनम्।<br>
विव्याध नवभिश्चैव नलं दूरादवस्थितम्॥ ४६॥<br>
<br>
सप्तभिस्तु महावीर्यो मैन्दं मर्मविदारणैः।<br>
पञ्चभिर्विशिखैश्चैव गजं विव्याध संयुगे॥ ४७॥<br>
<br>
जाम्बवन्तं तु दशभिर्नीलं त्रिंशद्भिरेव च।<br>
सुग्रीवमृषभं चैव सोऽङ्गदं द्विविदं तथा॥ ४८॥<br>
<br>
घोरैर्दत्तवरैस्तीक्ष्णैर्निष्प्राणानकरोत् तदा।<br>
अन्यानपि तथा मुख्यान् वानरान् बहुभिः शरैः॥ ४९॥<br>
<br>
अर्दयामास संक्रुद्धः कालाग्निरिव मूर्च्छितः।<br>
स शरैः सूर्यसंकाशैः सुमुक्तैः शीघ्रगामिभिः॥ ५०॥<br>
<br>
वानराणामनीकानि निर्ममन्थ महारणे।<br>
आकुलां वानरीं सेनां शरजालेन पीडिताम्॥ ५१॥<br>
<br>
हृष्टः स परया प्रीत्या ददर्श क्षतजोक्षिताम्।<br>
पुनरेव महातेजा राक्षसेन्द्रात्मजो बली॥ ५२॥<br>
<br>
संसृज्य बाणवर्षं च शस्त्रवर्षं च दारुणम्।<br>
ममर्द वानरानीकं परितस्त्विन्द्रजिद् बली॥ ५३॥<br>
<br>
स्वसैन्यमुत्सृज्य समेत्य तूर्णं<br>
महाहवे वानरवाहिनीषु।<br>
अदृश्यमानः शरजालमुग्रं<br>
ववर्ष नीलाम्बुधरो यथाम्बु॥ ५४॥<br>
<br>
ते शक्रजिद‍्बाणविशीर्णदेहा<br>
मायाहता विस्वरमुन्नदन्तः।<br>
रणे निपेतुर्हरयोऽद्रिकल्पा<br>
यथेन्द्रवज्राभिहता नगेन्द्राः॥ ५५॥<br>
<br>
ते केवलं संददृशुः शिताग्रान्<br>
बाणान् रणे वानरवाहिनीषु।<br>
मायाविगूढं च सुरेन्द्रशत्रुं<br>
न चात्र तं राक्षसमप्यपश्यन्॥ ५६॥<br>
<br>
ततः स रक्षोधिपतिर्महात्मा<br>
सर्वा दिशो बाणगणैः शिताग्रैः।<br>
प्रच्छादयामास रविप्रकाशै-<br>
र्विदारयामास च वानरेन्द्रान्॥ ५७॥<br>
<br>
स शूलनिस्त्रिंशपरश्वधानि<br>
व्याविद्धदीप्तानलसप्रभाणि।<br>
सविस्फुलिङ्गोज्ज्वलपावकानि<br>
ववर्ष तीव्रं प्लवगेन्द्रसैन्ये॥ ५८॥<br>
<br>
ततो ज्वलनसंकाशैर्बाणैर्वानरयूथपाः।<br>
ताडिताः शक्रजिद‍्बाणैः प्रफुल्ला इव किंशुकाः॥ ५९॥<br>
<br>
तेऽन्योन्यमभिसर्पन्तो निनदन्तश्च विस्वरम्।<br>
राक्षसेन्द्रास्त्रनिर्भिन्ना निपेतुर्वानरर्षभाः॥ ६०॥<br>
<br>
उदीक्षमाणा गगनं केचिन्नेत्रेषु ताडिताः।<br>
शरैर्विविशुरन्योन्यं पेतुश्च जगतीतले॥ ६१॥<br>
<br>
हनूमन्तं च सुग्रीवमङ्गदं गन्धमादनम्।<br>
जाम्बवन्तं सुषेणं च वेगदर्शिनमेव च॥ ६२॥<br>
<br>
मैन्दं च द्विविदं नीलं गवाक्षं गवयं तथा।<br>
केसरिं हरिलोमानं विद्युद्दंष्ट्रं च वानरम्॥ ६३॥<br>
<br>
सूर्याननं ज्योतिर्मुखं तथा दधिमुखं हरिम्।<br>
पावकाक्षं नलं चैव कुमुदं चैव वानरम्॥ ६४॥<br>
<br>
प्रासैः शूलैः शितैर्बाणैरिन्द्रजिन्मन्त्रसंहितैः।<br>
विव्याध हरिशार्दूलान् सर्वांस्तान् राक्षसोत्तमः॥ ६५॥<br>
<br>
स वै गदाभिर्हरियूथमुख्यान्<br>
निर्भिद्य बाणैस्तपनीयवर्णैः।<br>
ववर्ष रामं शरवृष्टिजालैः<br>
सलक्ष्मणं भास्कररश्मिकल्पैः॥ ६६॥<br>
<br>
स बाणवर्षैरभिवृष्यमाणो<br>
धारानिपातानिव तानचिन्त्य।<br>
समीक्षमाणः परमाद्भुतश्री-<br>
रामस्तदा लक्ष्मणमित्युवाच॥ ६७॥<br>
<br>
असौ पुनर्लक्ष्मण राक्षसेन्द्रो<br>
ब्रह्मास्त्रमाश्रित्य सुरेन्द्रशत्रुः।<br>
निपातयित्वा हरिसैन्यमस्मान्-<br>
शितैः शरैरर्दयति प्रसक्तम्॥ ६८॥<br>
<br>
स्वयंभुवा दत्तवरो महात्मा<br>
समाहितोऽन्तर्हितभीमकायः।<br>
कथं नु शक्यो युधि नष्टदेहो<br>
निहन्तुमद्येन्द्रजिदुद्यतास्त्रः॥ ६९॥<br>
<br>
मन्ये स्वयंभूर्भगवानचिन्त्य-<br>
स्तस्यैतदस्त्रं प्रभवश्च योऽस्य।<br>
बाणावपातं त्वमिहाद्य धीमन्<br>
मया सहाव्यग्रमनाः सहस्व॥ ७०॥<br>
<br>
प्रच्छादयत्येष हि राक्षसेन्द्रः<br>
सर्वा दिशः सायकवृष्टिजालैः।<br>
एतच्च सर्वं पतिताग्र्यशूरं<br>
न भ्राजते वानरराजसैन्यम्॥ ७१॥<br>
<br>
आवां तु दृष्ट्वा पतितौ विसंज्ञौ<br>
निवृत्तयुद्धौ हतहर्षरोषौ।<br>
ध्रुवं प्रवेक्ष्यत्यमरारिवास-<br>
मसौ समासाद्य रणाग्र्यलक्ष्मीम्॥ ७२॥<br>
<br>
ततस्तु ताविन्द्रजितोऽस्त्रजालै-<br>
र्बभूवतुस्तत्र तदा विशस्तौ।<br>
स चापि तौ तत्र विषादयित्वा<br>
ननाद हर्षाद् युधि राक्षसेन्द्रः॥ ७३॥<br>
<br>
ततस्तदा वानरसैन्यमेवं<br>
रामं च संख्ये सह लक्ष्मणेन।<br>
विषादयित्वा सहसा विवेश<br>
पुरीं दशग्रीवभुजाभिगुप्ताम्।<br>
संस्तूयमानः स तु यातुधानैः<br>
पित्रे च सर्वं हृषितोऽभ्युवाच॥ ७४॥<br>
<br>
<b>इत्यार्षे श्रीमद्रामायणे वाल्मीकीये आदिकाव्ये युद्धकाण्डे त्रिसप्ततितमः सर्गः ॥ ७३ ॥</b>
