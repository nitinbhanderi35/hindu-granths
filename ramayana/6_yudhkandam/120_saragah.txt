<br>
<b>श्रीमद्वाल्मीकियरामायणे युद्धकाण्डे विंशत्यधिकशततमः सर्गः ॥६-१२०॥</b><br>
<br>
प्रतिप्रयाते काकुत्स्थे महेन्द्रः पाकशासनः।<br>
अब्रवीत् परमप्रीतो राघवं प्राञ्जलिं स्थितम्॥ १॥<br>
<br>
अमोघं दर्शनं राम तवास्माकं नरर्षभ।<br>
प्रीतियुक्ताः स्म तेन त्वं ब्रूहि यन्मनसेप्सितम्॥ २॥<br>
<br>
एवमुक्तो महेन्द्रेण प्रसन्नेन महात्मना।<br>
सुप्रसन्नमना हृष्टो वचनं प्राह राघवः॥ ३॥<br>
<br>
यदि प्रीतिः समुत्पन्ना मयि ते विबुधेश्वर।<br>
वक्ष्यामि कुरु मे सत्यं वचनं वदतां वर॥ ४॥<br>
<br>
मम हेतोः पराक्रान्ता ये गता यमसादनम्।<br>
ते सर्वे जीवितं प्राप्य समुत्तिष्ठन्तु वानराः॥ ५॥<br>
<br>
मत्कृते विप्रयुक्ता ये पुत्रैर्दारैश्च वानराः।<br>
तान् प्रीतमनसः सर्वान् द्रष्टुमिच्छामि मानद॥ ६॥<br>
<br>
विक्रान्ताश्चापि शूराश्च न मृत्युं गणयन्ति च।<br>
कृतयत्ना विपन्नाश्च जीवयैतान् पुरंदर॥ ७॥<br>
<br>
मत्प्रियेष्वभिरक्ताश्च न मृत्युं गणयन्ति ये।<br>
त्वत्प्रसादात् समेयुस्ते वरमेतमहं वृणे॥ ८॥<br>
<br>
नीरुजो निर्व्रणांश्चैव सम्पन्नबलपौरुषान्।<br>
गोलाङ्गूलांस्तथर्क्षांश्च द्रष्टुमिच्छामि मानद॥ ९॥<br>
<br>
अकाले चापि पुष्पाणि मूलानि च फलानि च।<br>
नद्यश्च विमलास्तत्र तिष्ठेयुर्यत्र वानराः॥ १०॥<br>
<br>
श्रुत्वा तु वचनं तस्य राघवस्य महात्मनः।<br>
महेन्द्रः प्रत्युवाचेदं वचनं प्रीतिसंयुतम्॥ ११॥<br>
<br>
महानयं वरस्तात यस्त्वयोक्तो रघूत्तम।<br>
द्विर्मया नोक्तपूर्वं च तस्मादेतद् भविष्यति॥ १२॥<br>
<br>
समुत्तिष्ठन्तु ते सर्वे हता ये युधि राक्षसैः।<br>
ऋक्षाश्च सह गोपुच्छैर्निकृत्ताननबाहवः॥ १३॥<br>
<br>
नीरुजो निर्व्रणाश्चैव सम्पन्नबलपौरुषाः।<br>
समुत्थास्यन्ति हरयः सुप्ता निद्राक्षये यथा॥ १४॥<br>
<br>
सुहृद्भिर्बान्धवैश्चैव ज्ञातिभिः स्वजनेन च।<br>
सर्व एव समेष्यन्ति संयुक्ताः परया मुदा॥ १५॥<br>
<br>
अकाले पुष्पशबलाः फलवन्तश्च पादपाः।<br>
भविष्यन्ति महेष्वास नद्यश्च सलिलायुताः॥ १६॥<br>
<br>
सव्रणैः प्रथमं गात्रैरिदानीं निर्व्रणैः समैः।<br>
ततः समुत्थिताः सर्वे सुप्त्वेव हरिसत्तमाः॥ १७॥<br>
<br>
बभूवुर्वानराः सर्वे किं त्वेतदिति विस्मिताः।<br>
काकुत्स्थं परिपूर्णार्थं दृष्ट्वा सर्वे सुरोत्तमाः॥ १८॥<br>
<br>
अब्रुवन् परमप्रीताः स्तुत्वा रामं सलक्ष्मणम्।<br>
गच्छायोध्यामितो राजन् विसर्जय च वानरान्॥ १९॥<br>
<br>
मैथिलीं सान्त्वयस्वैनामनुरक्तां यशस्विनीम्।<br>
भ्रातरं भरतं पश्य त्वच्छोकाद् व्रतचारिणम्॥ २०॥<br>
<br>
शत्रुघ्नं च महात्मानं मातॄः सर्वाः परंतप।<br>
अभिषेचय चात्मानं पौरान् गत्वा प्रहर्षय॥ २१॥<br>
<br>
एवमुक्त्वा सहस्राक्षो रामं सौमित्रिणा सह।<br>
विमानैः सूर्यसंकाशैर्ययौ हृष्टः सुरैः सह॥ २२॥<br>
<br>
अभिवाद्य च काकुत्स्थः सर्वांस्तांस्त्रिदशोत्तमान्।<br>
लक्ष्मणेन सह भ्रात्रा वासमाज्ञापयत् तदा॥ २३॥<br>
<br>
ततस्तु सा लक्ष्मणरामपालिता<br>
महाचमूर्हृष्टजना यशस्विनी।<br>
श्रिया ज्वलन्ती विरराज सर्वतो<br>
निशा प्रणीतेव हि शीतरश्मिना॥ २४॥<br>
<br>
<br>
<b>इत्यार्षे श्रीमद्रामायणे वाल्मीकीये आदिकाव्ये युद्धकाण्डे विंशत्यधिकशततमः सर्गः ॥ १२० ॥</b>
