<br>
<b>श्रीमद्वाल्मीकियरामायणे युद्धकाण्डे चतुर्नवतितमः सर्गः ॥६-९४॥</b><br>
<br>
तानि नागसहस्राणि सारोहाणि च वाजिनाम्।<br>
रथानां त्वग्निवर्णानां सध्वजानां सहस्रशः॥ १॥<br>
<br>
राक्षसानां सहस्राणि गदापरिघयोधिनाम्।<br>
काञ्चनध्वजचित्राणां शूराणां कामरूपिणाम्॥ २॥<br>
<br>
निहतानि शरैर्दीप्तैस्तप्तकाञ्चनभूषणैः।<br>
रावणेन प्रयुक्तानि रामेणाक्लिष्टकर्मणा॥ ३॥<br>
<br>
दृष्ट्वा श्रुत्वा च सम्भ्रान्ता हतशेषा निशाचराः।<br>
राक्षस्यश्च समागम्य दीनाश्चिन्तापरिप्लुताः॥ ४॥<br>
<br>
विधवा हतपुत्राश्च क्रोशन्त्यो हतबान्धवाः।<br>
राक्षस्यः सह संगम्य दुःखार्ताः पर्यदेवयन्॥ ५॥<br>
<br>
कथं शूर्पणखा वृद्धा कराला निर्णतोदरी।<br>
आससाद वने रामं कंदर्पसमरूपिणम्॥ ६॥<br>
<br>
सुकुमारं महासत्त्वं सर्वभूतहिते रतम्।<br>
तं दृष्ट्वा लोकवध्या सा हीनरूपा प्रकामिता॥ ७॥<br>
<br>
कथं सर्वगुणैर्हीना गुणवन्तं महौजसम्।<br>
सुमुखं दुर्मुखी रामं कामयामास राक्षसी॥ ८॥<br>
<br>
जनस्यास्याल्पभाग्यत्वाद् वलिनी श्वेतमूर्धजा।<br>
अकार्यमपहास्यं च सर्वलोकविगर्हितम्॥ ९॥<br>
<br>
राक्षसानां विनाशाय दूषणस्य खरस्य च।<br>
चकाराप्रतिरूपा सा राघवस्य प्रधर्षणम्॥ १०॥<br>
<br>
तन्निमित्तमिदं वैरं रावणेन कृतं महत्।<br>
वधाय सीता साऽऽनीता दशग्रीवेण रक्षसा॥ ११॥<br>
<br>
न च सीतां दशग्रीवः प्राप्नोति जनकात्मजाम्।<br>
बद्धं बलवता वैरमक्षयं राघवेण च॥ १२॥<br>
<br>
वैदेहीं प्रार्थयानं तं विराधं प्रेक्ष्य राक्षसम्।<br>
हतमेकेन रामेण पर्याप्तं तन्निदर्शनम्॥ १३॥<br>
<br>
चतुर्दश सहस्राणि रक्षसां भीमकर्मणाम्।<br>
निहतानि जनस्थाने शरैरग्निशिखोपमैः॥ १४॥<br>
<br>
खरश्च निहतः संख्ये दूषणस्त्रिशिरास्तथा।<br>
शरैरादित्यसंकाशैः पर्याप्तं तन्निदर्शनम्॥ १५॥<br>
<br>
हतो योजनबाहुश्च कबन्धो रुधिराशनः।<br>
क्रोधान्नादं नदन् सोऽथ पर्याप्तं तन्निदर्शनम्॥ १६॥<br>
<br>
जघान बलिनं रामः सहस्रनयनात्मजम्।<br>
वालिनं मेरुसंकाशं पर्याप्तं तन्निदर्शनम्॥ १७॥<br>
<br>
ऋष्यमूके वसंश्चैव दीनो भग्नमनोरथः।<br>
सुग्रीवः प्रापितो राज्यं पर्याप्तं तन्निदर्शनम्॥ १८॥<br>
<br>
धर्मार्थसहितं वाक्यं सर्वेषां रक्षसां हितम्।<br>
युक्तं विभीषणेनोक्तं मोहात् तस्य न रोचते॥ १९॥<br>
<br>
विभीषणवचः कुर्याद् यदि स्म धनदानुजः।<br>
श्मशानभूता दुःखार्ता नेयं लङ्का भविष्यति॥ २०॥<br>
<br>
कुम्भकर्णं हतं श्रुत्वा राघवेण महाबलम्।<br>
अतिकायं च दुर्मर्षं लक्ष्मणेन हतं तदा।<br>
प्रियं चेन्द्रजितं पुत्रं रावणो नावबुध्यते॥ २१॥<br>
<br>
मम पुत्रो मम भ्राता मम भर्ता रणे हतः।<br>
इत्येष श्रूयते शब्दो राक्षसीनां कुले कुले॥ २२॥<br>
<br>
रथाश्वनागाश्च हतास्तत्र तत्र सहस्रशः।<br>
रणे रामेण शूरेण हताश्चापि पदातयः॥ २३॥<br>
<br>
रुद्रो वा यदि वा विष्णुर्महेन्द्रो वा शतक्रतुः।<br>
हन्ति नो रामरूपेण यदि वा स्वयमन्तकः॥ २४॥<br>
<br>
हतप्रवीरा रामेण निराशा जीविते वयम्।<br>
अपश्यन्त्यो भयस्यान्तमनाथा विलपामहे॥ २५॥<br>
<br>
रामहस्ताद् दशग्रीवः शूरो दत्तमहावरः।<br>
इदं भयं महाघोरं समुत्पन्नं न बुद्‍ध्यते॥ २६॥<br>
<br>
तं न देवा न गन्धर्वा न पिशाचा न राक्षसाः।<br>
उपसृष्टं परित्रातुं शक्ता रामेण संयुगे॥ २७॥<br>
<br>
उत्पाताश्चापि दृश्यन्ते रावणस्य रणे रणे।<br>
कथयन्ति हि रामेण रावणस्य निबर्हणम्॥ २८॥<br>
<br>
पितामहेन प्रीतेन देवदानवराक्षसैः।<br>
रावणस्याभयं दत्तं मनुष्येभ्यो न याचितम्॥ २९॥<br>
<br>
तदिदं मानुषं मन्ये प्राप्तं निःसंशयं भयम्।<br>
जीवितान्तकरं घोरं रक्षसां रावणस्य च॥ ३०॥<br>
<br>
पीड्यमानास्तु बलिना वरदानेन रक्षसा।<br>
दीप्तैस्तपोभिर्विबुधाः पितामहमपूजयन्॥ ३१॥<br>
<br>
देवतानां हितार्थाय महात्मा वै पितामहः।<br>
उवाच देवतास्तुष्ट इदं सर्वा महद्वचः॥ ३२॥<br>
<br>
अद्यप्रभृति लोकांस्त्रीन् सर्वे दानवराक्षसाः।<br>
भयेन प्रभृता नित्यं विचरिष्यन्ति शाश्वतम्॥ ३३॥<br>
<br>
दैवतैस्तु समागम्य सर्वैश्चेन्द्रपुरोगमैः।<br>
वृषध्वजस्त्रिपुरहा महादेवः प्रतोषितः॥ ३४॥<br>
<br>
प्रसन्नस्तु महादेवो देवानेतद् वचोऽब्रवीत्।<br>
उत्पत्स्यति हितार्थं वो नारी रक्षःक्षयावहा॥ ३५॥<br>
<br>
एषा देवैः प्रयुक्ता तु क्षुद् यथा दानवान् पुरा।<br>
भक्षयिष्यति नः सर्वान् राक्षसघ्नी सरावणान्॥ ३६॥<br>
<br>
रावणस्यापनीतेन दुर्विनीतस्य दुर्मतेः।<br>
अयं निष्टानको घोरः शोकेन समभिप्लुतः॥ ३७॥<br>
<br>
तं न पश्यामहे लोके यो नः शरणदो भवेत्।<br>
राघवेणोपसृष्टानां कालेनेव युगक्षये॥ ३८॥<br>
<br>
नास्ति नः शरणं किंचिद् भये महति तिष्ठताम्।<br>
दावाग्निवेष्टितानां हि करेणूनां यथा वने॥ ३९॥<br>
<br>
प्राप्तकालं कृतं तेन पौलस्त्येन महात्मना।<br>
यत एव भयं दृष्टं तमेव शरणं गतः॥ ४०॥<br>
<br>
इतीव सर्वा रजनीचरस्त्रियः<br>
परस्परं सम्परिरभ्य बाहुभिः।<br>
विषेदुरार्तातिभयाभिपीडिता<br>
विनेदुरुच्चैश्च तदा सुदारुणम्॥ ४१॥<br>
<br>
<b>इत्यार्षे श्रीमद्रामायणे वाल्मीकीये आदिकाव्ये युद्धकाण्डे चतुर्नवतितमः सर्गः ॥ ९४ ॥</b>
