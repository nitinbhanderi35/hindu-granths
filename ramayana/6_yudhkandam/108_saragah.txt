<br>
<b>श्रीमद्वाल्मीकियरामायणे युद्धकाण्डे अष्टाधिकशततमः सर्गः ॥६-१०८॥</b><br>
<br>
अथ संस्मारयामास मातली राघवं तदा।<br>
अजानन्निव किं वीर त्वमेनमनुवर्तसे॥ १॥<br>
<br>
विसृजास्मै वधाय त्वमस्त्रं पैतामहं प्रभो।<br>
विनाशकालः कथितो यः सुरैः सोऽद्य वर्तते॥ २॥<br>
<br>
ततः संस्मारितो रामस्तेन वाक्येन मातलेः।<br>
जग्राह स शरं दीप्तं निःश्वसन्तमिवोरगम्॥ ३॥<br>
<br>
यं तस्मै प्रथमं प्रादादगस्त्यो भगवानृषिः।<br>
ब्रह्मदत्तं महद् बाणममोघं युधि वीर्यवान्॥ ४॥<br>
<br>
ब्रह्मणा निर्मितं पूर्वमिन्द्रार्थममितौजसा।<br>
दत्तं सुरपतेः पूर्वं त्रिलोकजयकांक्षिणः॥ ५॥<br>
<br>
यस्य वाजेषु पवनः फले पावकभास्करौ।<br>
शरीरमाकाशमयं गौरवे मेरुमन्दरौ॥ ६॥<br>
<br>
जाज्वल्यमानं वपुषा सुपुङ्खं हेमभूषितम्।<br>
तेजसा सर्वभूतानां कृतं भास्करवर्चसम्॥ ७॥<br>
<br>
सधूममिव कालाग्निं दीप्तमाशीविषोपमम्।<br>
नरनागाश्ववृन्दानां भेदनं क्षिप्रकारिणम्॥ ८॥<br>
<br>
द्वाराणां परिघाणां च गिरीणां चापि भेदनम्।<br>
नानारुधिरदिग्धाङ्गं मेदोदिग्धं सुदारुणम्॥ ९॥<br>
<br>
वज्रसारं महानादं नानासमितिदारुणम्।<br>
सर्ववित्रासनं भीमं श्वसन्तमिव पन्नगम्॥ १०॥<br>
<br>
कङ्कगृध्रबकानां च गोमायुगणरक्षसाम्।<br>
नित्यभक्षप्रदं युद्धे यमरूपं भयावहम्॥ ११॥<br>
<br>
नन्दनं वानरेन्द्राणां रक्षसामवसादनम्।<br>
वाजितं विविधैर्वाजैश्चारुचित्रैर्गरुत्मतः॥ १२॥<br>
<br>
तमुत्तमेषुं लोकानामिक्ष्वाकुभयनाशनम्।<br>
द्विषतां कीर्तिहरणं प्रहर्षकरमात्मनः॥ १३॥<br>
<br>
अभिमन्त्र्य ततो रामस्तं महेषुं महाबलः।<br>
वेदप्रोक्तेन विधिना संदधे कार्मुके बली॥ १४॥<br>
<br>
तस्मिन् संधीयमाने तु राघवेण शरोत्तमे।<br>
सर्वभूतानि संत्रेसुश्चचाल च वसुंधरा॥ १५॥<br>
<br>
स रावणाय संक्रुद्धो भृशमायम्य कार्मुकम्।<br>
चिक्षेप परमायत्तः शरं मर्मविदारणम्॥ १६॥<br>
<br>
स वज्र इव दुर्धर्षो वज्रिबाहुविसर्जितः।<br>
कृतान्त इव चावार्यो न्यपतद् रावणोरसि॥ १७॥<br>
<br>
स विसृष्टो महावेगः शरीरान्तकरः परः।<br>
बिभेद हृदयं तस्य रावणस्य दुरात्मनः॥ १८॥<br>
<br>
रुधिराक्तः स वेगेन शरीरान्तकरः शरः।<br>
रावणस्य हरन् प्राणान् विवेश धरणीतलम्॥ १९॥<br>
<br>
स शरो रावणं हत्वा रुधिरार्द्रकृतच्छविः।<br>
कृतकर्मा निभृतवत् स तूणीं पुनराविशत्॥ २०॥<br>
<br>
तस्य हस्ताद्धतस्याशु कार्मुकं तत् ससायकम्।<br>
निपपात सह प्राणैर्भ्रश्यमानस्य जीवितात्॥ २१॥<br>
<br>
गतासुर्भीमवेगस्तु नैर्ऋतेन्द्रो महाद्युतिः।<br>
पपात स्यन्दनाद् भूमौ वृत्रो वज्रहतो यथा॥ २२॥<br>
<br>
तं दृष्ट्वा पतितं भूमौ हतशेषा निशाचराः।<br>
हतनाथा भयत्रस्ताः सर्वतः सम्प्रदुद्रुवुः॥ २३॥<br>
<br>
नर्दन्तश्चाभिपेतुस्तान् वानरा द्रुमयोधिनः।<br>
दशग्रीववधं दृष्ट्वा वानरा जितकाशिनः॥ २४॥<br>
<br>
अर्दिता वानरैर्हृष्टैर्लङ्कामभ्यपतन् भयात्।<br>
हताश्रयत्वात् करुणैर्बाष्पप्रस्रवणैर्मुखैः॥ २५॥<br>
<br>
ततो विनेदुः संहृष्टा वानरा जितकाशिनः।<br>
वदन्तो राघवजयं रावणस्य च तद्वधम्॥ २६॥<br>
<br>
अथान्तरिक्षे व्यनदत् सौम्यस्त्रिदशदुन्दुभिः।<br>
दिव्यगन्धवहस्तत्र मारुतः सुसुखो ववौ॥ २७॥<br>
<br>
निपपातान्तरिक्षाच्च पुष्पवृष्टिस्तदा भुवि।<br>
किरन्ती राघवरथं दुरावापा मनोहरा॥ २८॥<br>
<br>
राघवस्तवसंयुक्ता गगने च विशुश्रुवे।<br>
साधुसाध्विति वागग्र्या देवतानां महात्मनाम्॥ २९॥<br>
<br>
आविवेश महान् हर्षो देवानां चारणैः सह।<br>
रावणे निहते रौद्रे सर्वलोकभयंकरे॥ ३०॥<br>
<br>
ततः सकामं सुग्रीवमङ्गदं च विभीषणम्।<br>
चकार राघवः प्रीतो हत्वा राक्षसपुंगवम्॥ ३१॥<br>
<br>
ततः प्रजग्मुः प्रशमं मरुद‍्गणा<br>
दिशः प्रसेदुर्विमलं नभोऽभवत्।<br>
मही चकम्पे न च मारुतो ववौ<br>
स्थिरप्रभश्चाप्यभवद् दिवाकरः॥ ३२॥<br>
<br>
ततस्तु सुग्रीवविभीषणाङ्गदाः<br>
सुहृद्विशिष्टाः सहलक्ष्मणस्तदा।<br>
समेत्य हृष्टा विजयेन राघवं<br>
रणेऽभिरामं विधिनाभ्यपूजयन्॥ ३३॥<br>
<br>
स तु निहतरिपुः स्थिरप्रतिज्ञः<br>
स्वजनबलाभिवृतो रणे बभूव।<br>
रघुकुलनृपनन्दनो महौजा-<br>
स्त्रिदशगणैरभिसंवृतो महेन्द्रः॥ ३४॥<br>
<br>
<b>इत्यार्षे श्रीमद्रामायणे वाल्मीकीये आदिकाव्ये युद्धकाण्डे अष्टाधिकशततमः सर्गः ॥ १०८ ॥</b>
