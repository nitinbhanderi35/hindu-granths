<br>
<b>श्रीमद्वाल्मीकियरामायणे युद्धकाण्डे एकोनषष्टितमः सर्गः ॥६-५९॥</b><br>
<br>
तस्मिन् हते राक्षससैन्यपाले<br>
प्लवंगमानामृषभेण युद्धे।<br>
भीमायुधं सागरवेगतुल्यं<br>
विदुद्रुवे राक्षसराजसैन्यम्॥ १॥<br>
<br>
गत्वा तु रक्षोधिपतेः शशंसुः<br>
सेनापतिं पावकसूनुशस्तम्।<br>
तच्चापि तेषां वचनं निशम्य<br>
रक्षोधिपः क्रोधवशं जगाम॥ २॥<br>
<br>
संख्ये प्रहस्तं निहतं निशम्य<br>
क्रोधार्दितः शोकपरीतचेताः।<br>
उवाच तान् राक्षसयूथमुख्या-<br>
निन्द्रो यथा निर्जरयूथमुख्यान्॥ ३॥<br>
<br>
नावज्ञा रिपवे कार्या यैरिन्द्रबलसादनः।<br>
सूदितः सैन्यपालो मे सानुयात्रः सकुञ्जरः॥ ४॥<br>
<br>
सोऽहं रिपुविनाशाय विजयायाविचारयन्।<br>
स्वयमेव गमिष्यामि रणशीर्षं तदद्भुतम्॥ ५॥<br>
<br>
अद्य तद् वानरानीकं रामं च सहलक्ष्मणम्।<br>
निर्दहिष्यामि बाणौघैर्वनं दीप्तैरिवाग्निभिः।<br>
अद्य संतर्पयिष्यामि पृथिवीं कपिशोणितैः॥ ६॥<br>
<br>
स एवमुक्त्वा ज्वलनप्रकाशं<br>
रथं तुरंगोत्तमराजियुक्तम्।<br>
प्रकाशमानं वपुषा ज्वलन्तं<br>
समारुरोहामरराजशत्रुः ॥ ७॥<br>
<br>
स शङ्खभेरीपणवप्रणादै-<br>
रास्फोटितक्ष्वेडितसिंहनादैः ।<br>
पुण्यैः स्तवैश्चापि सुपूज्यमान-<br>
स्तदा ययौ राक्षसराजमुख्यः॥ ८॥<br>
<br>
स शैलजीमूतनिकाशरूपै-<br>
र्मांसाशनैः पावकदीप्तनेत्रैः।<br>
बभौ वृतो राक्षसराजमुख्यो<br>
भूतैर्वृतो रुद्र इवामरेशः॥ ९॥<br>
<br>
ततो नगर्याः सहसा महौजा<br>
निष्क्रम्य तद् वानरसैन्यमुग्रम्।<br>
महार्णवाभ्रस्तनितं ददर्श<br>
समुद्यतं पादपशैलहस्तम्॥ १०॥<br>
<br>
तद् राक्षसानीकमतिप्रचण्ड-<br>
मालोक्य रामो भुजगेन्द्रबाहुः।<br>
विभीषणं शस्त्रभृतां वरिष्ठ-<br>
मुवाच सेनानुगतः पृथुश्रीः॥ ११॥<br>
<br>
नानापताकाध्वजछत्रजुष्टं<br>
प्रासासिशूलायुधशस्त्रजुष्टम्।<br>
कस्येदमक्षोभ्यमभीरुजुष्टं<br>
सैन्यं महेन्द्रोपमनागजुष्टम्॥ १२॥<br>
<br>
ततस्तु रामस्य निशम्य वाक्यं<br>
विभीषणः शक्रसमानवीर्यः।<br>
शशंस रामस्य बलप्रवेकं<br>
महात्मनां राक्षसपुंगवानाम्॥ १३॥<br>
<br>
योऽसौ गजस्कन्धगतो महात्मा<br>
नवोदितार्कोपमताम्रवक्त्रः।<br>
संकम्पयन्नागशिरोऽभ्युपैति<br>
ह्यकम्पनं त्वेनमवेहि राजन्॥ १४॥<br>
<br>
योऽसौ रथस्थो मृगराजकेतु-<br>
र्धुन्वन् धनुः शक्रधनुःप्रकाशम्।<br>
करीव भात्युग्रविवृत्तदंष्ट्रः<br>
स इन्द्रजिन्नाम वरप्रधानः॥ १५॥<br>
<br>
यश्चैष विन्ध्यास्तमहेन्द्रकल्पो<br>
धन्वी रथस्थोऽतिरथोऽतिवीरः।<br>
विस्फारयंश्चापमतुल्यमानं<br>
नाम्नातिकायोऽतिविवृद्धकायः॥ १६॥<br>
<br>
योऽसौ नवार्कोदितताम्रचक्षु-<br>
रारुह्य घण्टानिनदप्रणादम्।<br>
गजं खरं गर्जति वै महात्मा<br>
महोदरो नाम स एष वीरः॥ १७॥<br>
<br>
योऽसौ हयं काञ्चनचित्रभाण्ड-<br>
मारुह्य संध्याभ्रगिरिप्रकाशम्।<br>
प्रासं समुद्यम्य मरीचिनद्धं<br>
पिशाच एषोऽशनितुल्यवेगः॥ १८॥<br>
<br>
यश्चैष शूलं निशितं प्रगृह्य<br>
विद्युत्प्रभं किंकरवज्रवेगम्।<br>
वृषेन्द्रमास्थाय शशिप्रकाश-<br>
मायाति योऽसौ त्रिशिरा यशस्वी॥ १९॥<br>
<br>
असौ च जीमूतनिकाशरूपः<br>
कुम्भः पृथुव्यूढसुजातवक्षाः।<br>
समाहितः पन्नगराजकेतु-<br>
र्विस्फारयन् याति धनुर्विधुन्वन्॥ २०॥<br>
<br>
यश्चैष जाम्बूनदवज्रजुष्टं<br>
दीप्तं सधूमं परिघं प्रगृह्य।<br>
आयाति रक्षोबलकेतुभूतो<br>
योऽसौ निकुम्भोऽद्भुतघोरकर्मा॥ २१॥<br>
<br>
यश्चैष चापासिशरौघजुष्टं<br>
पताकिनं पावकदीप्तरूपम्।<br>
रथं समास्थाय विभात्युदग्रो<br>
नरान्तकोऽसौ नगशृङ्गयोधी॥ २२॥<br>
<br>
यश्चैष नानाविधघोररूपै-<br>
र्व्याघ्रोष्ट्रनागेन्द्रमृगाश्ववक्त्रैः ।<br>
भूतैर्वृतो भाति विवृत्तनेत्रै-<br>
र्योऽसौ सुराणामपि दर्पहन्ता॥ २३॥<br>
<br>
यत्रैतदिन्दुप्रतिमं विभाति<br>
छत्रं सितं सूक्ष्मशलाकमग्र्यम्।<br>
अत्रैष रक्षोधिपतिर्महात्मा<br>
भूतैर्वृतो रुद्र इवावभाति॥ २४॥<br>
<br>
असौ किरीटी चलकुण्डलास्यो<br>
नगेन्द्रविन्ध्योपमभीमकायः।<br>
महेन्द्रवैवस्वतदर्पहन्ता<br>
रक्षोधिपः सूर्य इवावभाति॥ २५॥<br>
<br>
प्रत्युवाच ततो रामो विभीषणमरिंदमः।<br>
अहो दीप्तमहातेजा रावणो राक्षसेश्वरः॥ २६॥<br>
<br>
आदित्य इव दुष्प्रेक्ष्यो रश्मिभिर्भाति रावणः।<br>
न व्यक्तं लक्षये ह्यस्य रूपं तेजःसमावृतम्॥ २७॥<br>
<br>
देवदानववीराणां वपुर्नैवंविधं भवेत्।<br>
यादृशं राक्षसेन्द्रस्य वपुरेतद् विराजते॥ २८॥<br>
<br>
सर्वे पर्वतसंकाशाः सर्वे पर्वतयोधिनः।<br>
सर्वे दीप्तायुधधरा योधास्तस्य महात्मनः॥ २९॥<br>
<br>
विभाति रक्षोराजोऽसौ प्रदीप्तैर्भीमदर्शनैः।<br>
भूतैः परिवृतस्तीक्ष्णैर्देहवद्भिरिवान्तकः॥ ३०॥<br>
<br>
दिष्ट्यायमद्य पापात्मा मम दृष्टिपथं गतः।<br>
अद्य क्रोधं विमोक्ष्यामि सीताहरणसम्भवम्॥ ३१॥<br>
<br>
एवमुक्त्वा ततो रामो धनुरादाय वीर्यवान्।<br>
लक्ष्मणानुचरस्तस्थौ समुद‍्धृत्य शरोत्तमम्॥ ३२॥<br>
<br>
ततः स रक्षोधिपतिर्महात्मा<br>
रक्षांसि तान्याह महाबलानि।<br>
द्वारेषु चर्यागृहगोपुरेषु<br>
सुनिर्वृतास्तिष्ठत निर्विशङ्काः॥ ३३॥<br>
<br>
इहागतं मां सहितं भवद्भि-<br>
र्वनौकसश्छिद्रमिदं विदित्वा।<br>
शून्यां पुरीं दुष्प्रसहां प्रमथ्य<br>
प्रधर्षयेयुः सहसा समेताः॥ ३४॥<br>
<br>
विसर्जयित्वा सचिवांस्ततस्तान्<br>
गतेषु रक्षःसु यथानियोगम्।<br>
व्यदारयद् वानरसागरौघं<br>
महाझषः पूर्णमिवार्णवौघम्॥ ३५॥<br>
<br>
तमापतन्तं सहसा समीक्ष्य<br>
दीप्तेषुचापं युधि राक्षसेन्द्रम्।<br>
महत् समुत्पाट्य महीधराग्रं<br>
दुद्राव रक्षोधिपतिं हरीशः॥ ३६॥<br>
<br>
तच्छैलशृङ्गं बहुवृक्षसानुं<br>
प्रगृह्य चिक्षेप निशाचराय।<br>
तमापतन्तं सहसा समीक्ष्य<br>
चिच्छेद बाणैस्तपनीयपुङ्खैः॥ ३७॥<br>
<br>
तस्मिन् प्रवृद्धोत्तमसानुवृक्षे<br>
शृङ्गे विदीर्णे पतिते पृथिव्याम्।<br>
महाहिकल्पं शरमन्तकाभं<br>
समादधे राक्षसलोकनाथः॥ ३८॥<br>
<br>
स तं गृहीत्वानिलतुल्यवेगं<br>
सविस्फुलिङ्गज्वलनप्रकाशम्।<br>
बाणं महेन्द्राशनितुल्यवेगं<br>
चिक्षेप सुग्रीववधाय रुष्टः॥ ३९॥<br>
<br>
स सायको रावणबाहुमुक्तः<br>
शक्राशनिप्रख्यवपुःप्रकाशम्।<br>
सुग्रीवमासाद्य बिभेद वेगाद्<br>
गुहेरिता क्रौञ्चमिवोग्रशक्तिः॥ ४०॥<br>
<br>
स सायकार्तो विपरीतचेताः<br>
कूजन् पृथिव्यां निपपात वीरः।<br>
तं वीक्ष्य भूमौ पतितं विसंज्ञं<br>
नेदुः प्रहृष्टा युधि यातुधानाः॥ ४१॥<br>
<br>
ततो गवाक्षो गवयः सुषेण-<br>
स्त्वथर्षभो ज्योतिमुखो नलश्च।<br>
शैलान् समुत्पाट्य विवृद्धकायाः<br>
प्रदुद्रुवुस्तं प्रति राक्षसेन्द्रम्॥ ४२॥<br>
<br>
तेषां प्रहारान् स चकार मोघान्<br>
रक्षोधिपो बाणशतैः शिताग्रैः।<br>
तान् वानरेन्द्रानपि बाणजालै-<br>
र्बिभेद जाम्बूनदचित्रपुङ्खैः॥ ४३॥<br>
<br>
ते वानरेन्द्रास्त्रिदशारिबाणै-<br>
र्भिन्ना निपेतुर्भुवि भीमकायाः।<br>
ततस्तु तद् वानरसैन्यमुग्रं<br>
प्रच्छादयामास स बाणजालैः॥ ४४॥<br>
<br>
ते वध्यमानाः पतिताश्च वीरा<br>
नानद्यमाना भयशल्यविद्धाः।<br>
शाखामृगा रावणसायकार्ता<br>
जग्मुः शरण्यं शरणं स्म रामम्॥ ४५॥<br>
<br>
ततो महात्मा स धनुर्धनुष्मा-<br>
नादाय रामः सहसा जगाम।<br>
तं लक्ष्मणः प्राञ्जलिरभ्युपेत्य<br>
उवाच रामं परमार्थयुक्तम्॥ ४६॥<br>
<br>
काममार्य सुपर्याप्तो वधायास्य दुरात्मनः।<br>
विधमिष्याम्यहं चैतमनुजानीहि मां विभो॥ ४७॥<br>
<br>
तमब्रवीन्महातेजा रामः सत्यपराक्रमः।<br>
गच्छ यत्नपरश्चापि भव लक्ष्मण संयुगे॥ ४८॥<br>
<br>
रावणो हि महावीर्यो रणेऽद्भुतपराक्रमः।<br>
त्रैलोक्येनापि संक्रुद्धो दुष्प्रसह्यो न संशयः॥ ४९॥<br>
<br>
तस्यच्छिद्राणि मार्गस्व स्वच्छिद्राणि च लक्षय।<br>
चक्षुषा धनुषाऽऽत्मानं गोपायस्व समाहितः॥ ५०॥<br>
<br>
राघवस्य वचः श्रुत्वा सम्परिष्वज्य पूज्य च।<br>
अभिवाद्य च रामाय ययौ सौमित्रिराहवे॥ ५१॥<br>
<br>
स रावणं वारणहस्तबाहुं<br>
ददर्श भीमोद्यतदीप्तचापम्।<br>
प्रच्छादयन्तं शरवृष्टिजालै-<br>
स्तान् वानरान् भिन्नविकीर्णदेहान्॥ ५२॥<br>
<br>
तमालोक्य महातेजा हनूमान् मारुतात्मजः।<br>
निवार्य शरजालानि विदुद्राव स रावणम्॥ ५३॥<br>
<br>
रथं तस्य समासाद्य बाहुमुद्यम्य दक्षिणम्।<br>
त्रासयन् रावणं धीमान् हनूमान् वाक्यमब्रवीत् ॥ ५४॥<br>
<br>
देवदानवगन्धर्वैर्यक्षैश्च सह राक्षसैः।<br>
अवध्यत्वं त्वया प्राप्तं वानरेभ्यस्तु ते भयम्॥ ५५॥<br>
<br>
एष मे दक्षिणो बाहुः पञ्चशाखः समुद्यतः।<br>
विधमिष्यति ते देहे भूतात्मानं चिरोषितम्॥ ५६॥<br>
<br>
श्रुत्वा हनूमतो वाक्यं रावणो भीमविक्रमः।<br>
संरक्तनयनः क्रोधादिदं वचनमब्रवीत्॥ ५७॥<br>
<br>
क्षिप्रं प्रहर निःशङ्कं स्थिरां कीर्तिमवाप्नुहि।<br>
ततस्त्वां ज्ञातविक्रान्तं नाशयिष्यामि वानर॥ ५८॥<br>
<br>
रावणस्य वचः श्रुत्वा वायुसूनुर्वचोऽब्रवीत्।<br>
प्रहतं हि मया पूर्वमक्षं तव सुतं स्मर॥ ५९॥<br>
<br>
एवमुक्तो महातेजा रावणो राक्षसेश्वरः।<br>
आजघानानिलसुतं तलेनोरसि वीर्यवान्॥ ६०॥<br>
<br>
स तलाभिहतस्तेन चचाल च मुहुर्मुहुः।<br>
स्थितो मुहूर्तं तेजस्वी स्थैर्यं कृत्वा महामतिः॥ ६१॥<br>
<br>
आजघान च संक्रुद्धस्तलेनैवामरद्विषम्।<br>
ततः स तेनाभिहतो वानरेण महात्मना॥ ६२॥<br>
<br>
दशग्रीवः समाधूतो यथा भूमितलेऽचलः।<br>
संग्रामे तं तथा दृष्ट्वा रावणं तलताडितम्॥ ६३॥<br>
<br>
ऋषयो वानराः सिद्धा नेदुर्देवाः सहासुरैः।<br>
अथाश्वस्य महातेजा रावणो वाक्यमब्रवीत् ॥ ६४॥<br>
<br>
साधु वानर वीर्येण श्लाघनीयोऽसि मे रिपुः।<br>
रावणेनैवमुक्तस्तु मारुतिर्वाक्यमब्रवीत्॥ ६५॥<br>
<br>
धिगस्तु मम वीर्यस्य यत् त्वं जीवसि रावण।<br>
सकृत् तु प्रहरेदानीं दुर्बुद्धे किं विकत्थसे॥ ६६॥<br>
<br>
ततस्त्वां मामको मुष्टिर्नयिष्यति यमक्षयम्।<br>
ततो मारुतिवाक्येन कोपस्तस्य प्रजज्वले॥ ६७॥<br>
<br>
संरक्तनयनो यत्नान्मुष्टिमावृत्य दक्षिणम्।<br>
पातयामास वेगेन वानरोरसि वीर्यवान्॥ ६८॥<br>
<br>
हनूमान् वक्षसि व्यूढे संचचाल पुनः पुनः।<br>
विह्वलं तु तदा दृष्ट्वा हनूमन्तं महाबलम्॥ ६९॥<br>
<br>
रथेनातिरथः शीघ्रं नीलं प्रति समभ्यगात्।<br>
राक्षसानामधिपतिर्दशग्रीवः प्रतापवान्॥ ७०॥<br>
<br>
पन्नगप्रतिमैर्भीमैः परमर्माभिभेदनैः।<br>
शरैरादीपयामास नीलं हरिचमूपतिम्॥ ७१॥<br>
<br>
स शरौघसमायस्तो नीलो हरिचमूपतिः।<br>
करेणैकेन शैलाग्रं रक्षोधिपतयेऽसृजत्॥ ७२॥<br>
<br>
हनूमानपि तेजस्वी समाश्वस्तो महामनाः।<br>
विप्रेक्षमाणो युद्धेप्सुः सरोषमिदमब्रवीत्॥ ७३॥<br>
<br>
नीलेन सह संयुक्तं रावणं राक्षसेश्वरम्।<br>
अन्येन युध्यमानस्य न युक्तमभिधावनम्॥ ७४॥<br>
<br>
रावणोऽथ महातेजास्तं शृङ्गं सप्तभिः शरैः।<br>
आजघान सुतीक्ष्णाग्रैस्तद् विकीर्णं पपात ह॥ ७५॥<br>
<br>
तद् विकीर्णं गिरेः शृङ्गं दृष्ट्वा हरिचमूपतिः।<br>
कालाग्निरिव जज्वाल कोपेन परवीरहा॥ ७६॥<br>
<br>
सोऽश्वकर्णद्रुमान् शालांश्चूतांश्चापि सुपुष्पितान्।<br>
अन्यांश्च विविधान् वृक्षान् नीलश्चिक्षेप संयुगे॥ ७७॥<br>
<br>
स तान् वृक्षान् समासाद्य प्रतिचिच्छेद रावणः।<br>
अभ्यवर्षच्च घोरेण शरवर्षेण पावकिम्॥ ७८॥<br>
<br>
अभिवृष्टः शरौघेण मेघेनेव महाचलः।<br>
ह्रस्वं कृत्वा ततो रूपं ध्वजाग्रे निपपात ह॥ ७९॥<br>
<br>
पावकात्मजमालोक्य ध्वजाग्रे समवस्थितम्।<br>
जज्वाल रावणः क्रोधात् ततो नीलो ननाद च॥ ८०॥<br>
<br>
ध्वजाग्रे धनुषश्चाग्रे किरीटाग्रे च तं हरिम्।<br>
लक्ष्मणोऽथ हनूमांश्च रामश्चापि सुविस्मिताः॥ ८१॥<br>
<br>
रावणोऽपि महातेजाः कपिलाघवविस्मितः।<br>
अस्त्रमाहारयामास दीप्तमाग्नेयमद्भुतम्॥ ८२॥<br>
<br>
ततस्ते चुक्रुशुर्हृष्टा लब्धलक्षाः प्लवंगमाः।<br>
नीललाघवसम्भ्रान्तं दृष्ट्वा रावणमाहवे॥ ८३॥<br>
<br>
वानराणां च नादेन संरब्धो रावणस्तदा।<br>
सम्भ्रमाविष्टहृदयो न किंचित् प्रत्यपद्यत॥ ८४॥<br>
<br>
आग्नेयेनापि संयुक्तं गृहीत्वा रावणः शरम्।<br>
ध्वजशीर्षस्थितं नीलमुदैक्षत निशाचरः॥ ८५॥<br>
<br>
ततोऽब्रवीन्महातेजा रावणो राक्षसेश्वरः।<br>
कपे लाघवयुक्तोऽसि मायया परया सह॥ ८६॥<br>
<br>
जीवितं खलु रक्षस्व यदि शक्तोऽसि वानर।<br>
तानि तान्यात्मरूपाणि सृजसि त्वमनेकशः॥ ८७॥<br>
<br>
तथापि त्वां मया मुक्तः सायकोऽस्त्रप्रयोजितः।<br>
जीवितं परिरक्षन्तं जीविताद् भ्रंशयिष्यति॥ ८८॥<br>
<br>
एवमुक्त्वा महाबाहू रावणो राक्षसेश्वरः।<br>
संधाय बाणमस्त्रेण चमूपतिमताडयत्॥ ८९॥<br>
<br>
सोऽस्त्रमुक्तेन बाणेन नीलो वक्षसि ताडितः।<br>
निर्दह्यमानः सहसा स पपात महीतले॥ ९०॥<br>
<br>
पितृमाहात्म्यसंयोगादात्मनश्चापि तेजसा।<br>
जानुभ्यामपतद् भूमौ न तु प्राणैर्वियुज्यत॥ ९१॥<br>
<br>
विसंज्ञं वानरं दृष्ट्वा दशग्रीवो रणोत्सुकः।<br>
रथेनाम्बुदनादेन सौमित्रिमभिदुद्रुवे॥ ९२॥<br>
<br>
आसाद्य रणमध्ये तं वारयित्वा स्थितो ज्वलन्।<br>
धनुर्विस्फारयामास राक्षसेन्द्रः प्रतापवान्॥ ९३॥<br>
<br>
तमाह सौमित्रिरदीनसत्त्वो<br>
विस्फारयन्तं धनुरप्रमेयम्।<br>
अवेहि मामद्य निशाचरेन्द्र<br>
न वानरांस्त्वं प्रतियोद्धुमर्हसि॥ ९४॥<br>
<br>
स तस्य वाक्यं प्रतिपूर्णघोषं<br>
ज्याशब्दमुग्रं च निशम्य राजा।<br>
आसाद्य सौमित्रिमुपस्थितं तं<br>
रोषान्वितं वाचमुवाच रक्षः॥ ९५॥<br>
<br>
दिष्ट्यासि मे राघव दृष्टिमार्गं<br>
प्राप्तोऽन्तगामी विपरीतबुद्धिः।<br>
अस्मिन् क्षणे यास्यसि मृत्युलोकं<br>
संसाद्यमानो मम बाणजालैः॥ ९६॥<br>
<br>
तमाह सौमित्रिरविस्मयानो<br>
गर्जन्तमुद‍्वृत्तशिताग्रदंष्ट्रम्।<br>
राजन् न गर्जन्ति महाप्रभावा<br>
विकत्थसे पापकृतां वरिष्ठ॥ ९७॥<br>
<br>
जानामि वीर्यं तव राक्षसेन्द्र<br>
बलं प्रतापं च पराक्रमं च।<br>
अवस्थितोऽहं शरचापपाणि-<br>
रागच्छ किं मोघविकत्थनेन॥ ९८॥<br>
<br>
स एवमुक्तः कुपितः ससर्ज<br>
रक्षोधिपः सप्त शरान् सुपुङ्खान्।<br>
ताँल्लक्ष्मणः काञ्चनचित्रपुङ्खै-<br>
श्चिच्छेद बाणैर्निशिताग्रधारैः॥ ९९॥<br>
<br>
तान् प्रेक्षमाणः सहसा निकृत्तान्<br>
निकृत्तभोगानिव पन्नगेन्द्रान्।<br>
लङ्केश्वरः क्रोधवशं जगाम<br>
ससर्ज चान्यान् निशितान् पृषत्कान्॥ १००॥<br>
<br>
स बाणवर्षं तु ववर्ष तीव्रं<br>
रामानुजः कार्मुकसम्प्रयुक्तम्।<br>
क्षुरार्धचन्द्रोत्तमकर्णिभल्लैः<br>
शरांश्च चिच्छेद न चुक्षुभे च॥ १०१॥<br>
<br>
स बाणजालान्यपि तानि तानि<br>
मोघानि पश्यंस्त्रिदशारिराजः।<br>
विसिस्मिये लक्ष्मणलाघवेन<br>
पुनश्च बाणान् निशितान् मुमोच॥ १०२॥<br>
<br>
स लक्ष्मणश्चापि शिताञ् शिताग्रान्<br>
महेन्द्रतुल्योऽशनिभीमवेगान्।<br>
संधाय चापे ज्वलनप्रकाशान्<br>
ससर्ज रक्षोधिपतेर्वधाय॥ १०३॥<br>
<br>
स तान् प्रचिच्छेद हि राक्षसेन्द्रः<br>
शिताञ् शराल्ँ लक्ष्मणमाजघान।<br>
शरेण कालाग्निसमप्रभेण<br>
स्वयंभुदत्तेन ललाटदेशे॥ १०४॥<br>
<br>
स लक्ष्मणो रावणसायकार्त-<br>
श्चचाल चापं शिथिलं प्रगृह्य।<br>
पुनश्च संज्ञां प्रतिलभ्य कृच्छ्रा-<br>
च्चिच्छेद चापं त्रिदशेन्द्रशत्रोः॥ १०५॥<br>
<br>
निकृत्तचापं त्रिभिराजघान<br>
बाणैस्तदा दाशरथिः शिताग्रैः।<br>
स सायकार्तो विचचाल राजा<br>
कृच्छ्राच्च संज्ञां पुनराससाद॥ १०६॥<br>
<br>
स कृत्तचापः शरताडितश्च<br>
मेदार्द्रगात्रो रुधिरावसिक्तः।<br>
जग्राह शक्तिं स्वयमुग्रशक्तिः<br>
स्वयंभुदत्तां युधि देवशत्रुः॥ १०७॥<br>
<br>
स तां सधूमानलसंनिकाशां<br>
वित्रासनां संयति वानराणाम्।<br>
चिक्षेप शक्तिं तरसा ज्वलन्तीं<br>
सौमित्रये राक्षसराष्ट्रनाथः॥ १०८॥<br>
<br>
तामापतन्तीं भरतानुजोऽस्त्रै-<br>
र्जघान बाणैश्च हुताग्निकल्पैः।<br>
तथापि सा तस्य विवेश शक्ति-<br>
र्भुजान्तरं दाशरथेर्विशालम्॥ १०९॥<br>
<br>
स शक्तिमाञ् शक्तिसमाहतः सन्<br>
जज्वाल भूमौ स रघुप्रवीरः।<br>
तं विह्वलन्तं सहसाभ्युपेत्य<br>
जग्राह राजा तरसा भुजाभ्याम्॥ ११०॥<br>
<br>
हिमवान् मन्दरो मेरुस्त्रैलोक्यं वा सहामरैः।<br>
शक्यं भुजाभ्यामुद्धर्तुं न शक्यो भरतानुजः॥ १११॥<br>
<br>
शक्त्या ब्राह्म्या तु सौमित्रिस्ताडितोऽपि स्तनान्तरे।<br>
विष्णोरमीमांस्यभागमात्मानं प्रत्यनुस्मरत् ॥ ११२॥<br>
<br>
ततो दानवदर्पघ्नं सौमित्रिं देवकण्टकः।<br>
तं पीडयित्वा बाहुभ्यां न प्रभुर्लङ्घनेऽभवत्॥ ११३॥<br>
<br>
ततः क्रुद्धो वायुसुतो रावणं समभिद्रवत्।<br>
आजघानोरसि क्रुद्धो वज्रकल्पेन मुष्टिना॥ ११४॥<br>
<br>
तेन मुष्टिप्रहारेण रावणो राक्षसेश्वरः।<br>
जानुभ्यामगमद् भूमौ चचाल च पपात च॥ ११५॥<br>
<br>
आस्यैश्च नेत्रैः श्रवणैः पपात रुधिरं बहु।<br>
विघूर्णमानो निश्चेष्टो रथोपस्थ उपाविशत्॥ ११६॥<br>
<br>
विसंज्ञो मूर्च्छितश्चासीन्न च स्थानं समालभत्।<br>
विसंज्ञं रावणं दृष्ट्वा समरे भीमविक्रमम्॥ ११७॥<br>
<br>
ऋषयो वानराश्चैव नेदुर्देवाश्च सासुराः।<br>
हनूमानथ तेजस्वी लक्ष्मणं रावणार्दितम्॥ ११८॥<br>
<br>
आनयद् राघवाभ्याशं बाहुभ्यां परिगृह्य तम्।<br>
वायुसूनोः सुहृत्त्वेन भक्त्या परमया च सः।<br>
शत्रूणामप्यकम्प्योऽपि लघुत्वमगमत् कपेः॥ ११९॥<br>
<br>
तं समुत्सृज्य सा शक्तिः सौमित्रिं युधि निर्जितम्।<br>
रावणस्य रथे तस्मिन् स्थानं पुनरुपागमत्॥ १२०॥<br>
<br>
रावणोऽपि महातेजाः प्राप्य संज्ञां महाहवे।<br>
आददे निशितान् बाणाञ्जग्राह च महद्धनुः॥ १२१॥<br>
<br>
आश्वस्तश्च विशल्यश्च लक्ष्मणः शत्रुसूदनः।<br>
विष्णोर्भागममीमांस्यमात्मानं प्रत्यनुस्मरन्॥ १२२॥<br>
<br>
निपातितमहावीरां वानराणां महाचमूम्।<br>
राघवस्तु रणे दृष्ट्वा रावणं समभिद्रवत्॥ १२३॥<br>
<br>
अथैनमनुसंक्रम्य हनूमान् वाक्यमब्रवीत्।<br>
मम पृष्ठं समारुह्य राक्षसं शास्तुमर्हसि॥ १२४॥<br>
<br>
विष्णुर्यथा गरुत्मन्तमारुह्यामरवैरिणम्।<br>
तच्छ्रुत्वा राघवो वाक्यं वायुपुत्रेण भाषितम्॥ १२५॥<br>
<br>
अथारुरोह सहसा हनूमन्तं महाकपिम्।<br>
रथस्थं रावणं संख्ये ददर्श मनुजाधिपः॥ १२६॥<br>
<br>
तमालोक्य महातेजाः प्रदुद्राव स रावणम्।<br>
वैरोचनमिव क्रुद्धो विष्णुरभ्युद्यतायुधः॥ १२७॥<br>
<br>
ज्याशब्दमकरोत् तीव्रं वज्रनिष्पेषनिष्ठुरम्।<br>
गिरा गम्भीरया रामो राक्षसेन्द्रमुवाच ह॥ १२८॥<br>
<br>
तिष्ठ तिष्ठ मम त्वं हि कृत्वा विप्रियमीदृशम्।<br>
क्व नु राक्षसशार्दूल गत्वा मोक्षमवाप्स्यसि॥ १२९॥<br>
<br>
यदीन्द्रवैवस्वतभास्करान् वा<br>
स्वयंभुवैश्वानरशंकरान् वा।<br>
गमिष्यसि त्वं दशधा दिशो वा<br>
तथापि मे नाद्य गतो विमोक्ष्यसे॥ १३०॥<br>
<br>
यश्चैष शक्त्या निहतस्त्वयाद्य<br>
गच्छन् विषादं सहसाभ्युपेत्य।<br>
स एष रक्षोगणराज मृत्युः<br>
सपुत्रपौत्रस्य तवाद्य युद्धे॥ १३१॥<br>
<br>
एतेन चात्यद्भुतदर्शनानि<br>
शरैर्जनस्थानकृतालयानि।<br>
चतुर्दशान्यात्तवरायुधानि<br>
रक्षःसहस्राणि निषूदितानि॥ १३२॥<br>
<br>
राघवस्य वचः श्रुत्वा राक्षसेन्द्रो महाबलः।<br>
वायुपुत्रं महावेगं वहन्तं राघवं रणे॥ १३३॥<br>
<br>
रोषेण महताऽऽविष्टः पूर्ववैरमनुस्मरन्।<br>
आजघान शरैर्दीप्तैः कालानलशिखोपमैः॥ १३४॥<br>
<br>
राक्षसेनाहवे तस्य ताडितस्यापि सायकैः।<br>
स्वभावतेजोयुक्तस्य भूयस्तेजोऽभ्यवर्धत॥ १३५॥<br>
<br>
ततो रामो महातेजा रावणेन कृतव्रणम्।<br>
दृष्ट्वा प्लवगशार्दूलं क्रोधस्य वशमेयिवान्॥ १३६॥<br>
<br>
तस्याभिसंक्रम्य रथं सचक्रं<br>
साश्वध्वजच्छत्रमहापताकम्।<br>
ससारथिं साशनिशूलखड्गं<br>
रामः प्रचिच्छेद शितैः शराग्रैः॥ १३७॥<br>
<br>
अथेन्द्रशत्रुं तरसा जघान<br>
बाणेन वज्राशनिसंनिभेन।<br>
भुजान्तरे व्यूढसुजातरूपे<br>
वज्रेण मेरुं भगवानिवेन्द्रः॥ १३८॥<br>
<br>
यो वज्रपाताशनिसंनिपाता-<br>
न्न चुक्षुभे नापि चचाल राजा।<br>
स रामबाणाभिहतो भृशार्त-<br>
श्चचाल चापं च मुमोच वीरः॥ १३९॥<br>
<br>
तं विह्वलन्तं प्रसमीक्ष्य रामः<br>
समाददे दीप्तमथार्धचन्द्रम्।<br>
तेनार्कवर्णं सहसा किरीटं<br>
चिच्छेद रक्षोधिपतेर्महात्मा॥ १४०॥<br>
<br>
तं निर्विषाशीविषसंनिकाशं<br>
शान्तार्चिषं सूर्यमिवाप्रकाशम्।<br>
गतश्रियं कृत्तकिरीटकूट-<br>
मुवाच रामो युधि राक्षसेन्द्रम्॥ १४१॥<br>
<br>
कृतं त्वया कर्म महत् सुभीमं<br>
हतप्रवीरश्च कृतस्त्वयाहम्।<br>
तस्मात् परिश्रान्त इति व्यवस्य<br>
न त्वां शरैर्मृत्युवशं नयामि॥ १४२॥<br>
<br>
प्रयाहि जानामि रणार्दितस्त्वं<br>
प्रविश्य रात्रिंचरराज लङ्काम्।<br>
आश्वस्य निर्याहि रथी च धन्वी<br>
तदा बलं प्रेक्ष्यसि मे रथस्थः॥ १४३॥<br>
<br>
स एवमुक्तो हतदर्पहर्षो<br>
निकृत्तचापः स हताश्वसूतः।<br>
शरार्दितो भग्नमहाकिरीटो<br>
विवेश लङ्कां सहसा स्म राजा॥ १४४॥<br>
<br>
तस्मिन् प्रविष्टे रजनीचरेन्द्रे<br>
महाबले दानवदेवशत्रौ।<br>
हरीन् विशल्यान् सह लक्ष्मणेन<br>
चकार रामः परमाहवाग्रे॥ १४५॥<br>
<br>
तस्मिन् प्रभग्ने त्रिदशेन्द्रशत्रौ<br>
सुरासुरा भूतगणा दिशश्च।<br>
ससागराः सर्षिमहोरगाश्च<br>
तथैव भूम्यम्बुचराः प्रहृष्टाः॥ १४६॥<br>
<br>
<b>इत्यार्षे श्रीमद्रामायणे वाल्मीकीये आदिकाव्ये युद्धकाण्डे एकोनषष्टितमः सर्गः ॥ ५९ ॥</b>
