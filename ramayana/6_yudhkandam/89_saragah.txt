<br>
<b>श्रीमद्वाल्मीकियरामायणे युद्धकाण्डे एकोननवतितमः सर्गः ॥६-८७॥</b><br>
<br>
युध्यमानौ ततो दृष्ट्वा प्रसक्तौ नरराक्षसौ।<br>
प्रभिन्नाविव मातङ्गौ परस्परजयैषिणौ॥ १॥<br>
<br>
तयोर्युद्धं द्रष्टुकामो वरचापधरो बली।<br>
शूरः स रावणभ्राता तस्थौ संग्राममूर्धनि॥ २॥<br>
<br>
ततो विस्फारयामास महद् धनुरवस्थितः।<br>
उत्ससर्ज च तीक्ष्णाग्रान् राक्षसेषु महाशरान्॥ ३॥<br>
<br>
ते शराः शिखिसंस्पर्शा निपतन्तः समाहिताः।<br>
राक्षसान् द्रावयामासुर्वज्राणीव महागिरीन्॥ ४॥<br>
<br>
विभीषणस्यानुचरास्तेऽपि शूलासिपट्टिशैः।<br>
चिच्छिदुः समरे वीरान् राक्षसान् राक्षसोत्तमाः॥ ५॥<br>
<br>
राक्षसैस्तैः परिवृतः स तदा तु विभीषणः।<br>
बभौ मध्ये प्रधृष्टानां कलभानामिव द्विपः॥ ६॥<br>
<br>
ततः संचोदमानो वै हरीन् रक्षोवधप्रियान्।<br>
उवाच वचनं काले कालज्ञो रक्षसां वरः॥ ७॥<br>
<br>
एकोऽयं राक्षसेन्द्रस्य परायणमवस्थितः।<br>
एतच्छेषं बलं तस्य किं तिष्ठत हरीश्वराः॥ ८॥<br>
<br>
अस्मिंश्च निहते पापे राक्षसे रणमूर्धनि।<br>
रावणं वर्जयित्वा तु शेषमस्य बलं हतम्॥ ९॥<br>
<br>
प्रहस्तो निहतो वीरो निकुम्भश्च महाबलः।<br>
कुम्भकर्णश्च कुम्भश्च धूम्राक्षश्च निशाचरः॥ १०॥<br>
<br>
जम्बुमाली महामाली तीक्ष्णवेगोऽशनिप्रभः।<br>
सुप्तघ्नो यज्ञकोपश्च वज्रदंष्ट्रश्च राक्षसः॥ ११॥<br>
<br>
संह्रादी विकटोऽरिघ्नस्तपनो मन्द एव च।<br>
प्रघासः प्रघसश्चैव प्रजङ्घो जङ्घ एव च॥ १२॥<br>
<br>
अग्निकेतुश्च दुर्धर्षो रश्मिकेतुश्च वीर्यवान्।<br>
विद्युज्जिह्वो द्विजिह्वश्च सूर्यशत्रुश्च राक्षसः॥ १३॥<br>
<br>
अकम्पनः सुपार्श्वश्च चक्रमाली च राक्षसः।<br>
कम्पनः सत्त्ववन्तौ तौ देवान्तकनरान्तकौ॥ १४॥<br>
<br>
एतान् निहत्यातिबलान् बहून् राक्षससत्तमान्।<br>
बाहुभ्यां सागरं तीर्त्वा लङ्‍घ्यतां गोष्पदं लघु॥ १५॥<br>
<br>
एतावदेव शेषं वो जेतव्यमिति वानराः।<br>
हताः सर्वे समागम्य राक्षसा बलदर्पिताः॥ १६॥<br>
<br>
अयुक्तं निधनं कर्तुं पुत्रस्य जनितुर्मम।<br>
घृणामपास्य रामार्थे निहन्यां भ्रातुरात्मजम्॥ १७॥<br>
<br>
हन्तुकामस्य मे बाष्पं चक्षुश्चैव निरुध्यति।<br>
तमेवैष महाबाहुर्लक्ष्मणः शमयिष्यति॥ १८॥<br>
<br>
वानरा घ्नत सम्भूय भृत्यानस्य समीपगान्।<br>
इति तेनातियशसा राक्षसेनाभिचोदिताः॥ १९॥<br>
<br>
वानरेन्द्रा जहृषिरे लाङ्गूलानि च विव्यधुः।<br>
ततस्तु कपिशार्दूलाः क्ष्वेडन्तश्च पुनः पुनः।<br>
मुमुचुर्विविधान् नादान् मेघान् दृष्ट्वेव बर्हिणः॥ २०॥<br>
<br>
जाम्बवानपि तैः सर्वैः स्वयूथ्यैरभिसंवृतः।<br>
तेऽश्मभिस्ताडयामासुर्नखैर्दन्तैश्च राक्षसान्॥ २१॥<br>
<br>
निघ्नन्तमृक्षाधिपतिं राक्षसास्ते महाबलाः।<br>
परिवव्रुर्भयं त्यक्त्वा तमनेकविधायुधाः॥ २२॥<br>
<br>
शरैः परशुभिस्तीक्ष्णैः पट्टिशैर्यष्टितोमरैः।<br>
जाम्बवन्तं मृधे जघ्नुर्निघ्नन्तं राक्षसीं चमूम्॥ २३॥<br>
<br>
स सम्प्रहारस्तुमुलः संजज्ञे कपिरक्षसाम्।<br>
देवासुराणां क्रुद्धानां यथा भीमो महास्वनः॥ २४॥<br>
<br>
हनूमानपि संक्रुद्धः सालमुत्पाट्य पर्वतात्।<br>
स लक्ष्मणं स्वयं पृष्ठादवरोप्य महामनाः॥ २५॥<br>
<br>
रक्षसां कदनं चक्रे दुरासादः सहस्रशः।<br>
स दत्त्वा तुमुलं युद्धं पितृव्यस्येन्द्रजिद् बली॥ २६॥<br>
<br>
लक्ष्मणं परवीरघ्नः पुनरेवाभ्यधावत।<br>
तौ प्रयुद्धौ तदा वीरौ मृधे लक्ष्मणराक्षसौ॥ २७॥<br>
<br>
शरौघानभिवर्षन्तौ जघ्नतुस्तौ परस्परम्।<br>
अभीक्ष्णमन्तर्दधतुः शरजालैर्महाबलौ॥ २८॥<br>
<br>
चन्द्रादित्याविवोष्णान्ते यथा मेघैस्तरस्विनौ।<br>
नह्यादानं न संधानं धनुषो वा परिग्रहः॥ २९॥<br>
<br>
न विप्रमोक्षो बाणानां न विकर्षो न विग्रहः।<br>
न मुष्टिप्रतिसंधानं न लक्ष्यप्रतिपादनम्॥ ३०॥<br>
<br>
अदृश्यत तयोस्तत्र युध्यतोः पाणिलाघवात्।<br>
चापवेगप्रयुक्तैश्च बाणजालैः समन्ततः॥ ३१॥<br>
<br>
अन्तरिक्षेऽभिसम्पन्ने न रूपाणि चकाशिरे।<br>
लक्ष्मणो रावणिं प्राप्य रावणिश्चापि लक्ष्मणम्॥ ३२॥<br>
<br>
अव्यवस्था भवत्युग्रा ताभ्यामन्योन्यविग्रहे।<br>
ताभ्यामुभाभ्यां तरसा प्रसृष्टैर्विशिखैः शितैः॥ ३३॥<br>
<br>
निरन्तरमिवाकाशं बभूव तमसा वृतम्।<br>
तैः पतद्भिश्च बहुभिस्तयोः शरशतैः शितैः॥ ३४॥<br>
<br>
दिशश्च प्रदिशश्चैव बभूवुः शरसंकुलाः।<br>
तमसा पिहितं सर्वमासीत् प्रतिभयं महत्॥ ३५॥<br>
<br>
अस्तं गते सहस्रांशौ संवृते तमसा च वै।<br>
रुधिरौघा महानद्यः प्रावर्तन्त सहस्रशः॥ ३६॥<br>
<br>
क्रव्यादा दारुणा वाग्भिश्चिक्षिपुर्भीमनिःस्वनान्।<br>
न तदानीं ववौ वायुर्न च जज्वाल पावकः॥ ३७॥<br>
<br>
स्वस्त्यस्तु लोकेभ्य इति जजल्पुस्ते महर्षयः।<br>
सम्पेतुश्चात्र संतप्ता गन्धर्वाः सह चारणैः॥ ३८॥<br>
<br>
अथ राक्षससिंहस्य कृष्णान् कनकभूषणान्।<br>
शरैश्चतुर्भिः सौमित्रिर्विव्याध चतुरो हयान्॥ ३९॥<br>
<br>
ततोऽपरेण भल्लेन पीतेन निशितेन च।<br>
सम्पूर्णायतमुक्तेन सुपत्रेण सुवर्चसा॥ ४०॥<br>
<br>
महेन्द्राशनिकल्पेन सूतस्य विचरिष्यतः।<br>
स तेन बाणाशनिना तलशब्दानुनादिना॥ ४१॥<br>
<br>
लाघवाद् राघवः श्रीमान् शिरः कायादपाहरत्।<br>
स यन्तरि महातेजा हते मन्दोदरीसुतः॥ ४२॥<br>
<br>
स्वयं सारथ्यमकरोत् पुनश्च धनुरस्पृशत्।<br>
तदद्भुतमभूत् तत्र सारथ्यं पश्यतां युधि॥ ४३॥<br>
<br>
हयेषु व्यग्रहस्तं तं विव्याध निशितैः शरैः।<br>
धनुष्यथ पुनर्व्यग्रं हयेषु मुमुचे शरान्॥ ४४॥<br>
<br>
छिद्रेषु तेषु बाणौघैर्विचरन्तमभीतवत्।<br>
अर्दयामास समरे सौमित्रिः शीघ्रकृत्तमः॥ ४५॥<br>
<br>
निहतं सारथिं दृष्ट्वा समरे रावणात्मजः।<br>
प्रजहौ समरोद्धर्षं विषण्णः स बभूव ह॥ ४६॥<br>
<br>
विषण्णवदनं दृष्ट्वा राक्षसं हरियूथपाः।<br>
ततः परमसंहृष्टा लक्ष्मणं चाभ्यपूजयन्॥ ४७॥<br>
<br>
ततः प्रमाथी रभसः शरभो गन्धमादनः।<br>
अमृष्यमाणाश्चत्वारश्चक्रुर्वेगं हरीश्वराः॥ ४८॥<br>
<br>
ते चास्य हयमुख्येषु तूर्णमुत्पत्य वानराः।<br>
चतुर्षु सुमहावीर्या निपेतुर्भीमविक्रमाः॥ ४९॥<br>
<br>
तेषामधिष्ठितानां तैर्वानरैः पर्वतोपमैः।<br>
मुखेभ्यो रुधिरं व्यक्तं हयानां समवर्तत॥ ५०॥<br>
<br>
ते हया मथिता भग्ना व्यसवो धरणीं गताः।<br>
ते निहत्य हयांस्तस्य प्रमथ्य च महारथम्।<br>
पुनरुत्पत्य वेगेन तस्थुर्लक्ष्मणपार्श्वतः॥ ५१॥<br>
<br>
स हताश्वादवप्लुत्य रथान्मथितसारथिः।<br>
शरवर्षेण सौमित्रिमभ्यधावत रावणिः॥ ५२॥<br>
<br>
ततो महेन्द्रप्रतिमः स लक्ष्मणः<br>
पदातिनं तं निहतैर्हयोत्तमैः।<br>
सृजन्तमाजौ निशितान् शरोत्तमान्<br>
भृशं तदा बाणगणैर्व्यदारयत्॥ ५३॥<br>
<br>
<br>
<b>इत्यार्षे श्रीमद्रामायणे वाल्मीकीये आदिकाव्ये युद्धकाण्डे एकोननवतितमः सर्गः ॥ ८९ ॥</b>
