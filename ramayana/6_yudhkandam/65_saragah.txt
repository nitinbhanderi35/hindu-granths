<br>
<b>श्रीमद्वाल्मीकियरामायणे युद्धकाण्डे पञ्चषष्टितमः सर्गः ॥६-६५॥</b><br>
<br>
स तथोक्तस्तु निर्भर्त्स्य कुम्भकर्णो महोदरम्।<br>
अब्रवीद् राक्षसश्रेष्ठं भ्रातरं रावणं ततः॥ १॥<br>
<br>
सोऽहं तव भयं घोरं वधात् तस्य दुरात्मनः।<br>
रामस्याद्य प्रमार्जामि निर्वैरो हि सुखी भव॥ २॥<br>
<br>
गर्जन्ति न वृथा शूरा निर्जला इव तोयदाः।<br>
पश्य सम्पद्यमानं तु गर्जितं युधि कर्मणा॥ ३॥<br>
<br>
न मर्षयन्ति चात्मानं सम्भावयितुमात्मना।<br>
अदर्शयित्वा शूरास्तु कर्म कुर्वन्ति दुष्करम्॥ ४॥<br>
<br>
विक्लवानां ह्यबुद्धीनां राज्ञां पण्डितमानिनाम्।<br>
रोचते त्वद्वचो नित्यं कथ्यमानं महोदर॥ ५॥<br>
<br>
युद्धे कापुरुषैर्नित्यं भवद्भिः प्रियवादिभिः।<br>
राजानमनुगच्छद्भिः सर्वं कृत्यं विनाशितम्॥ ६॥<br>
<br>
राजशेषा कृता लङ्का क्षीणः कोशो बलं हतम्।<br>
राजानमिममासाद्य सुहृच्चिह्नममित्रकम्॥ ७॥<br>
<br>
एष निर्याम्यहं युद्धमुद्यतः शत्रुनिर्जये।<br>
दुर्नयं भवतामद्य समीकर्तुं महाहवे॥ ८॥<br>
<br>
एवमुक्तवतो वाक्यं कुम्भकर्णस्य धीमतः।<br>
प्रत्युवाच ततो वाक्यं प्रहसन् राक्षसाधिपः॥ ९॥<br>
<br>
महोदरोऽयं रामात् तु परित्रस्तो न संशयः।<br>
न हि रोचयते तात युद्धं युद्धविशारद॥ १०॥<br>
<br>
कश्चिन्मे त्वत्समो नास्ति सौहृदेन बलेन च।<br>
गच्छ शत्रुवधाय त्वं कुम्भकर्ण जयाय च॥ ११॥<br>
<br>
शयानः शत्रुनाशार्थं भवान् सम्बोधितो मया।<br>
अयं हि कालः सुमहान् राक्षसानामरिंदम॥ १२॥<br>
<br>
संगच्छ शूलमादाय पाशहस्त इवान्तकः।<br>
वानरान् राजपुत्रौ च भक्षयादित्यतेजसौ॥ १३॥<br>
<br>
समालोक्य तु ते रूपं विद्रविष्यन्ति वानराः।<br>
रामलक्ष्मणयोश्चापि हृदये प्रस्फुटिष्यतः॥ १४॥<br>
<br>
एवमुक्त्वा महातेजाः कुम्भकर्णं महाबलम्।<br>
पुनर्जातमिवात्मानं मेने राक्षसपुङ्गवः॥ १५॥<br>
<br>
कुम्भकर्णबलाभिज्ञो जानंस्तस्य पराक्रमम्।<br>
बभूव मुदितो राजा शशाङ्क इव निर्मलः॥ १६॥<br>
<br>
इत्येवमुक्तः संहृष्टो निर्जगाम महाबलः।<br>
राज्ञस्तु वचनं श्रुत्वा योद्धुमुद्युक्तवांस्तदा॥ १७॥<br>
<br>
आददे निशितं शूलं वेगाच्छत्रुनिबर्हणः।<br>
सर्वं कालायसं दीप्तं तप्तकाञ्चनभूषणम्॥ १८॥<br>
<br>
इन्द्राशनिसमप्रख्यं वज्रप्रतिमगौरवम्।<br>
देवदानवगन्धर्वयक्षपन्नगसूदनम्॥ १९॥<br>
<br>
रक्तमाल्यमहादामं स्वतश्चोद‍्गतपावकम्।<br>
आदाय विपुलं शूलं शत्रुशोणितरञ्जितम्॥ २०॥<br>
<br>
कुम्भकर्णो महातेजा रावणं वाक्यमब्रवीत्।<br>
गमिष्याम्यहमेकाकी तिष्ठत्विह बलं मम॥ २१॥<br>
<br>
अद्य तान् क्षुधितः क्रुद्धो भक्षयिष्यामि वानरान्।<br>
कुम्भकर्णवचः श्रुत्वा रावणो वाक्यमब्रवीत्॥ २२॥<br>
<br>
सैन्यैः परिवृतो गच्छ शूलमुद‍्गरपाणिभिः।<br>
वानरा हि महात्मानः शूराः सुव्यवसायिनः॥ २३॥<br>
<br>
एकाकिनं प्रमत्तं वा नयेयुर्दशनैः क्षयम्।<br>
तस्मात् परमदुर्धर्षः सैन्यैः परिवृतो व्रज।<br>
रक्षसामहितं सर्वं शत्रुपक्षं निषूदय॥ २४॥<br>
<br>
अथासनात् समुत्पत्य स्रजं मणिकृतान्तराम्।<br>
आबबन्ध महातेजाः कुम्भकर्णस्य रावणः॥ २५॥<br>
<br>
अङ्गदान्यङ्गुलीवेष्टान् वराण्याभरणानि च।<br>
हारं च शशिसंकाशमाबबन्ध महात्मनः॥ २६॥<br>
<br>
दिव्यानि च सुगन्धीनि माल्यदामानि रावणः।<br>
गात्रेषु सज्जयामास श्रोत्रयोश्चास्य कुण्डले॥ २७॥<br>
<br>
काञ्चनाङ्गदकेयूरनिष्काभरणभूषितः।<br>
कुम्भकर्णो बृहत्कर्णः सुहुतोऽग्निरिवाबभौ॥ २८॥<br>
<br>
श्रोणीसूत्रेण महता मेचकेन व्यराजत।<br>
अमृतोत्पादने नद्धो भुजङ्गेनेव मन्दरः॥ २९॥<br>
<br>
स काञ्चनं भारसहं निवातं<br>
विद्युत्प्रभं दीप्तमिवात्मभासा।<br>
आबध्यमानः कवचं रराज<br>
संध्याभ्रसंवीत इवाद्रिराजः॥ ३०॥<br>
<br>
सर्वाभरणसर्वाङ्गः शूलपाणिः स राक्षसः।<br>
त्रिविक्रमकृतोत्साहो नारायण इवाबभौ॥ ३१॥<br>
<br>
भ्रातरं सम्परिष्वज्य कृत्वा चापि प्रदक्षिणम्।<br>
प्रणम्य शिरसा तस्मै प्रतस्थे स महाबलः॥ ३२॥<br>
<br>
तमाशीर्भिः प्रशस्ताभिः प्रेषयामास रावणः।<br>
शङ्खदुन्दुभिनिर्घोषैः सैन्यैश्चापि वरायुधैः॥ ३३॥<br>
<br>
तं गजैश्च तुरंगैश्च स्यन्दनैश्चाम्बुदस्वनैः।<br>
अनुजग्मुर्महात्मानो रथिनो रथिनां वरम्॥ ३४॥<br>
<br>
सर्पैरुष्ट्रैः खरैश्चैव सिंहद्विपमृगद्विजैः।<br>
अनुजग्मुश्च तं घोरं कुम्भकर्णं महाबलम्॥ ३५॥<br>
<br>
स पुष्पवर्षैरवकीर्यमाणो<br>
धृतातपत्रः शितशूलपाणिः।<br>
मदोत्कटः शोणितगन्धमत्तो<br>
विनिर्ययौ दानवदेवशत्रुः॥ ३६॥<br>
<br>
पदातयश्च बहवो महानादा महाबलाः।<br>
अन्वयू राक्षसा भीमा भीमाक्षाः शस्त्रपाणयः॥ ३७॥<br>
<br>
रक्ताक्षाः सुबहुव्यामा नीलाञ्जनचयोपमाः।<br>
शूलानुद्यम्य खड्गांश्च निशितांश्च परश्वधान्॥ ३८॥<br>
<br>
भिन्दिपालांश्च परिघान् गदाश्च मुसलानि च।<br>
तालस्कन्धांश्च विपुलान् क्षेपणीयान् दुरासदान्॥ ३९॥<br>
<br>
अथान्यद्वपुरादाय दारुणं घोरदर्शनम्।<br>
निष्पपात महातेजाः कुम्भकर्णो महाबलः॥ ४०॥<br>
<br>
धनुःशतपरीणाहः स षट्शतसमुच्छ्रितः।<br>
रौद्रः शकटचक्राक्षो महापर्वतसंनिभः॥ ४१॥<br>
<br>
संनिपत्य च रक्षांसि दग्धशैलोपमो महान्।<br>
कुम्भकर्णो महावक्त्रः प्रहसन्निदमब्रवीत्॥ ४२॥<br>
<br>
अद्य वानरमुख्यानां तानि यूथानि भागशः।<br>
निर्दहिष्यामि संक्रुद्धः पतङ्गानिव पावकः॥ ४३॥<br>
<br>
नापराध्यन्ति मे कामं वानरा वनचारिणः।<br>
जातिरस्मद्विधानां सा पुरोद्यानविभूषणम्॥ ४४॥<br>
<br>
पुररोधस्य मूलं तु राघवः सहलक्ष्मणः।<br>
हते तस्मिन् हतं सर्वं तं वधिष्यामि संयुगे॥ ४५॥<br>
<br>
एवं तस्य ब्रुवाणस्य कुम्भकर्णस्य राक्षसाः।<br>
नादं चक्रुर्महाघोरं कम्पयन्त इवार्णवम्॥ ४६॥<br>
<br>
तस्य निष्पततस्तूर्णं कुम्भकर्णस्य धीमतः।<br>
बभूवुर्घोररूपाणि निमित्तानि समन्ततः॥ ४७॥<br>
<br>
उल्काशनियुता मेघा बभूवुर्गर्दभारुणाः।<br>
ससागरवना चैव वसुधा समकम्पत॥ ४८॥<br>
<br>
घोररूपाः शिवा नेदुः सज्वालकवलैर्मुखैः।<br>
मण्डलान्यपसव्यानि बबन्धुश्च विहंगमाः॥ ४९॥<br>
<br>
निष्पपात च गृध्रोऽस्य शूले वै पथि गच्छतः।<br>
प्रास्फुरन्नयनं चास्य सव्यो बाहुरकम्पत॥ ५०॥<br>
<br>
निष्पपात तदा चोल्का ज्वलन्ती भीमनिःस्वना।<br>
आदित्यो निष्प्रभश्चासीन्न वाति च सुखोऽनिलः॥ ५१॥<br>
<br>
अचिन्तयन् महोत्पातानुदितान् रोमहर्षणान्।<br>
निर्ययौ कुम्भकर्णस्तु कृतान्तबलचोदितः॥ ५२॥<br>
<br>
स लङ्घयित्वा प्राकारं पद‍्भ्यां पर्वतसंनिभः।<br>
ददर्शाभ्रघनप्रख्यं वानरानीकमद्भुतम्॥ ५३॥<br>
<br>
ते दृष्ट्वा राक्षसश्रेष्ठं वानराः पर्वतोपमम्।<br>
वायुनुन्ना इव घना ययुः सर्वा दिशस्तदा॥ ५४॥<br>
<br>
तद् वानरानीकमतिप्रचण्डं<br>
दिशो द्रवद्भिन्नमिवाभ्रजालम्।<br>
स कुम्भकर्णः समवेक्ष्य हर्षा-<br>
न्ननाद भूयो घनवद्घनाभः॥ ५५॥<br>
<br>
ते तस्य घोरं निनदं निशम्य<br>
यथा निनादं दिवि वारिदस्य।<br>
पेतुर्धरण्यां बहवः प्लवङ्गा<br>
निकृत्तमूला इव शालवृक्षाः॥ ५६॥<br>
<br>
विपुलपरिघवान् स कुम्भकर्णो<br>
रिपुनिधनाय विनिःसृतो महात्मा।<br>
कपिगणभयमाददत् सुभीमं<br>
प्रभुरिव किंकरदण्डवान् युगान्ते॥ ५७॥<br>
<br>
<br>
<b>इत्यार्षे श्रीमद्रामायणे वाल्मीकीये आदिकाव्ये युद्धकाण्डे पञ्चषष्टितमः सर्गः ॥ ६५ ॥</b>
