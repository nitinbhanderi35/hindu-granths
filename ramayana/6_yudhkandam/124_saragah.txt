<br>
<b>श्रीमद्वाल्मीकियरामायणे युद्धकाण्डे चतुर्विंशत्यधिकशततमः सर्गः ॥६-१२४॥</b><br>
<br>
पूर्णे चतुर्दशे वर्षे पञ्चम्यां लक्ष्मणाग्रजः।<br>
भरद्वाजाश्रमं प्राप्य ववन्दे नियतो मुनिम्॥ १॥<br>
<br>
सोऽपृच्छदभिवाद्यैनं भरद्वाजं तपोधनम्।<br>
शृणोषि कच्चिद् भगवन् सुभिक्षानामयं पुरे।<br>
कच्चित् स युक्तो भरतो जीवन्त्यपि च मातरः॥ २॥<br>
<br>
एवमुक्तस्तु रामेण भरद्वाजो महामुनिः।<br>
प्रत्युवाच रघुश्रेष्ठं स्मितपूर्वं प्रहृष्टवत्॥ ३॥<br>
<br>
आज्ञावशत्वे भरतो जटिलस्त्वां प्रतीक्षते।<br>
पादुके ते पुरस्कृत्य सर्वं च कुशलं गृहे॥ ४॥<br>
<br>
त्वां पुरा चीरवसनं प्रविशन्तं महावनम्।<br>
स्त्रीतृतीयं च्युतं राज्याद् धर्मकामं च केवलम्॥ ५॥<br>
<br>
पदातिं त्यक्तसर्वस्वं पितृनिर्देशकारिणम्।<br>
सर्वभोगैः परित्यक्तं स्वर्गच्युतमिवामरम्॥ ६॥<br>
<br>
दृष्ट्वा तु करुणापूर्वं ममासीत् समितिंजय।<br>
कैकेयीवचने युक्तं वन्यमूलफलाशिनम्॥ ७॥<br>
<br>
साम्प्रतं तु समृद्धार्थं समित्रगणबान्धवम्।<br>
समीक्ष्य विजितारिं च ममाभूत् प्रीतिरुत्तमा॥ ८॥<br>
<br>
सर्वं च सुखदुःखं ते विदितं मम राघव।<br>
यत् त्वया विपुलं प्राप्तं जनस्थाननिवासिना॥ ९॥<br>
<br>
ब्राह्मणार्थे नियुक्तस्य रक्षतः सर्वतापसान्।<br>
रावणेन हृता भार्या बभूवेयमनिन्दिता॥ १०॥<br>
<br>
मारीचदर्शनं चैव सीतोन्मथनमेव च।<br>
कबन्धदर्शनं चैव पम्पाभिगमनं तथा॥ ११॥<br>
<br>
सुग्रीवेण च ते सख्यं यत्र वाली हतस्त्वया।<br>
मार्गणं चैव वैदेह्याः कर्म वातात्मजस्य च॥ १२॥<br>
<br>
विदितायां च वैदेह्यां नलसेतुर्यथा कृतः।<br>
यथा चादीपिता लङ्का प्रहृष्टैर्हरियूथपैः॥ १३॥<br>
<br>
सपुत्रबान्धवामात्यः सबलः सहवाहनः।<br>
यथा च निहतः संख्ये रावणो बलदर्पितः॥ १४॥<br>
<br>
यथा च निहते तस्मिन् रावणे देवकण्टके।<br>
समागमश्च त्रिदशैर्यथा दत्तश्च ते वरः॥ १५॥<br>
<br>
सर्वं ममैतद् विदितं तपसा धर्मवत्सल।<br>
सम्पतन्ति च मे शिष्याः प्रवृत्त्याख्याः पुरीमितः॥ १६॥<br>
<br>
अहमप्यत्र ते दद्मि वरं शस्त्रभृतां वर।<br>
अर्घ्यं प्रतिगृहाणेदमयोध्यां श्वो गमिष्यसि॥ १७॥<br>
<br>
तस्य तच्छिरसा वाक्यं प्रतिगृह्य नृपात्मजः।<br>
बाढमित्येव संहृष्टः श्रीमान् वरमयाचत॥ १८॥<br>
<br>
अकालफलिनो वृक्षाः सर्वे चापि मधुस्रवाः।<br>
फलान्यमृतगन्धीनि बहूनि विविधानि च॥ १९॥<br>
<br>
भवन्तु मार्गे भगवन्नयोध्यां प्रति गच्छतः।<br>
तथेति च प्रतिज्ञाते वचनात् समनन्तरम्॥ २०॥<br>
<br>
अभवन् पादपास्तत्र स्वर्गपादपसंनिभाः।<br>
निष्फलाः फलिनश्चासन् विपुष्पाः पुष्पशालिनः॥ २१॥<br>
<br>
शुष्काः समग्रपत्रास्ते नगाश्चैव मधुस्रवाः।<br>
सर्वतो योजनास्तिस्रो गच्छतामभवंस्तदा॥ २२॥<br>
<br>
ततः प्रहृष्टाः प्लवगर्षभास्ते<br>
बहूनि दिव्यानि फलानि चैव।<br>
कामादुपाश्नन्ति सहस्रशस्ते<br>
मुदान्विताः स्वर्गजितो यथैव॥ २३॥<br>
<br>
<b>इत्यार्षे श्रीमद्रामायणे वाल्मीकीये आदिकाव्ये युद्धकाण्डे चतुर्विंशत्यधिकशततमः सर्गः ॥ १२४ ॥</b>
