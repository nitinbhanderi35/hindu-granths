<br>
<b>श्रीमद्वाल्मीकियरामायणे युद्धकाण्डे शततमः सर्गः ॥६-१००॥</b><br>
<br>
तस्मिन् प्रतिहतेऽस्त्रे तु रावणो राक्षसाधिपः।<br>
क्रोधं च द्विगुणं चक्रे क्रोधाच्चास्त्रमनन्तरम्॥ १॥<br>
<br>
मयेन विहितं रौद्रमन्यदस्त्रं महाद्युतिः।<br>
उत्स्रष्टुं रावणो भीमं राघवाय प्रचक्रमे॥ २॥<br>
<br>
ततः शूलानि निश्चेरुर्गदाश्च मुसलानि च।<br>
कार्मुकाद् दीप्यमानानि वज्रसाराणि सर्वशः॥ ३॥<br>
<br>
मुद‍्गराः कूटपाशाश्च दीप्ताश्चाशनयस्तथा।<br>
निष्पेतुर्विविधास्तीक्ष्णा वाता इव युगक्षये॥ ४॥<br>
<br>
तदस्त्रं राघवः श्रीमानुत्तमास्त्रविदां वरः।<br>
जघान परमास्त्रेण गान्धर्वेण महाद्युतिः॥ ५॥<br>
<br>
तस्मिन् प्रतिहतेऽस्त्रे तु राघवेण महात्मना।<br>
रावणः क्रोधताम्राक्षः सौरमस्त्रमुदीरयत्॥ ६॥<br>
<br>
ततश्चक्राणि निष्पेतुर्भास्वराणि महान्ति च।<br>
कार्मुकाद् भीमवेगस्य दशग्रीवस्य धीमतः॥ ७॥<br>
<br>
तैरासीद् गगनं दीप्तं सम्पतद्भिः समन्ततः।<br>
पतद्भिश्च दिशो दीप्ताश्चन्द्रसूर्यग्रहैरिव॥ ८॥<br>
<br>
तानि चिच्छेद बाणौघैश्चक्राणि तु स राघवः।<br>
आयुधानि च चित्राणि रावणस्य चमूमुखे॥ ९॥<br>
<br>
तदस्त्रं तु हतं दृष्ट्वा रावणो राक्षसाधिपः।<br>
विव्याध दशभिर्बाणै रामं सर्वेषु मर्मसु॥ १०॥<br>
<br>
स विद्धो दशभिर्बाणैर्महाकार्मुकनिःसृतैः।<br>
रावणेन महातेजा न प्राकम्पत राघवः॥ ११॥<br>
<br>
ततो विव्याध गात्रेषु सर्वेषु समितिंजयः।<br>
राघवस्तु सुसंक्रुद्धो रावणं बहुभिः शरैः॥ १२॥<br>
<br>
एतस्मिन्नन्तरे क्रुद्धो राघवस्यानुजो बली।<br>
लक्ष्मणः सायकान् सप्त जग्राह परवीरहा॥ १३॥<br>
<br>
तैः सायकैर्महावेगै रावणस्य महाद्युतिः।<br>
ध्वजं मनुष्यशीर्षं तु तस्य चिच्छेद नैकधा॥ १४॥<br>
<br>
सारथेश्चापि बाणेन शिरो ज्वलितकुण्डलम्।<br>
जहार लक्ष्मणः श्रीमान् नैर्ऋतस्य महाबलः॥ १५॥<br>
<br>
तस्य बाणैश्च चिच्छेद धनुर्गजकरोपमम्।<br>
लक्ष्मणो राक्षसेन्द्रस्य पञ्चभिर्निशितैस्तदा॥ १६॥<br>
<br>
नीलमेघनिभांश्चास्य सदश्वान् पर्वतोपमान्।<br>
जघानाप्लुत्य गदया रावणस्य विभीषणः॥ १७॥<br>
<br>
हताश्वात् तु तदा वेगादवप्लुत्य महारथात्।<br>
कोपमाहारयत् तीव्रं भ्रातरं प्रति रावणः॥ १८॥<br>
<br>
ततः शक्तिं महाशक्तिः प्रदीप्तामशनीमिव।<br>
विभीषणाय चिक्षेप राक्षसेन्द्रः प्रतापवान्॥ १९॥<br>
<br>
अप्राप्तामेव तां बाणैस्त्रिभिश्चिच्छेद लक्ष्मणः।<br>
अथोदतिष्ठत् संनादो वानराणां महारणे॥ २०॥<br>
<br>
सम्पपात त्रिधा छिन्ना शक्तिः काञ्चनमालिनी।<br>
सविस्फुलिङ्गा ज्वलिता महोल्केव दिवश्च्युता॥ २१॥<br>
<br>
ततः सम्भाविततरां कालेनापि दुरासदाम्।<br>
जग्राह विपुलां शक्तिं दीप्यमानां स्वतेजसा॥ २२॥<br>
<br>
सा वेगिता बलवता रावणेन दुरात्मना।<br>
जज्वाल सुमहातेजा दीप्ताशनिसमप्रभा॥ २३॥<br>
<br>
एतस्मिन्नन्तरे वीरो लक्ष्मणस्तं विभीषणम्।<br>
प्राणसंशयमापन्नं तूर्णमभ्यवपद्यत॥ २४॥<br>
<br>
तं विमोक्षयितुं वीरश्चापमायम्य लक्ष्मणः।<br>
रावणं शक्तिहस्तं वै शरवर्षैरवाकिरत्॥ २५॥<br>
<br>
कीर्यमाणः शरौघेण विसृष्टेन महात्मना।<br>
न प्रहर्तुं मनश्चक्रे विमुखीकृतविक्रमः॥ २६॥<br>
<br>
मोक्षितं भ्रातरं दृष्ट्वा लक्ष्मणेन स रावणः।<br>
लक्ष्मणाभिमुखस्तिष्ठन्निदं वचनमब्रवीत्॥ २७॥<br>
<br>
मोक्षितस्ते बलश्लाघिन् यस्मादेवं विभीषणः।<br>
विमुच्य राक्षसं शक्तिस्त्वयीयं विनिपात्यते॥ २८॥<br>
<br>
एषा ते हृदयं भित्त्वा शक्तिर्लोहितलक्षणा।<br>
मद‍्बाहुपरिघोत्सृष्टा प्राणानादाय यास्यति॥ २९॥<br>
<br>
इत्येवमुक्त्वा तां शक्तिमष्टघण्टां महास्वनाम्।<br>
मयेन मायाविहिताममोघां शत्रुघातिनीम्॥ ३०॥<br>
लक्ष्मणाय समुद्दिश्य ज्वलन्तीमिव तेजसा।<br>
रावणः परमक्रुद्धश्चिक्षेप च ननाद च॥ ३१॥<br>
<br>
सा क्षिप्ता भीमवेगेन वज्राशनिसमस्वना।<br>
शक्तिरभ्यपतद् वेगाल्लक्ष्मणं रणमूर्धनि॥ ३२॥<br>
<br>
तामनुव्याहरच्छक्तिमापतन्तीं स राघवः।<br>
स्वस्त्यस्तु लक्ष्मणायेति मोघा भव हतोद्यमा॥ ३३॥<br>
<br>
रावणेन रणे शक्तिः क्रुद्धेनाशीविषोपमा।<br>
मुक्ताऽऽशूरस्य भीतस्य लक्ष्मणस्य ममज्ज सा॥ ३४॥<br>
<br>
न्यपतत् सा महावेगा लक्ष्मणस्य महोरसि।<br>
जिह्वेवोरगराजस्य दीप्यमाना महाद्युतिः॥ ३५॥<br>
ततो रावणवेगेन सुदूरमवगाढया।<br>
शक्त्या विभिन्नहृदयः पपात भुवि लक्ष्मणः॥ ३६॥<br>
<br>
तदवस्थं समीपस्थो लक्ष्मणं प्रेक्ष्य राघवः।<br>
भ्रातृस्नेहान्महातेजा विषण्णहृदयोऽभवत्॥ ३७॥<br>
<br>
स मुहूर्तमिव ध्यात्वा बाष्पपर्याकुलेक्षणः।<br>
बभूव संरब्धतरो युगान्त इव पावकः॥ ३८॥<br>
<br>
न विषादस्य कालोऽयमिति संचिन्त्य राघवः।<br>
चक्रे सुतुमलं युद्धं रावणस्य वधे धृतः।<br>
सर्वयत्नेन महता लक्ष्मणं परिवीक्ष्य च॥ ३९॥<br>
<br>
स ददर्श ततो रामः शक्त्या भिन्नं महाहवे।<br>
लक्ष्मणं रुधिरादिग्धं सपन्नगमिवाचलम्॥ ४०॥<br>
<br>
तामपि प्रहितां शक्तिं रावणेन बलीयसा।<br>
यत्नतस्ते हरिश्रेष्ठा न शेकुरवमर्दितुम्॥ ४१॥<br>
<br>
अर्दिताश्चैव बाणौघैस्ते प्रवेकेण रक्षसाम्।<br>
सौमित्रेः सा विनिर्भिद्य प्रविष्टा धरणीतलम्॥ ४२॥<br>
<br>
तां कराभ्यां परामृश्य रामः शक्तिं भयावहाम्।<br>
बभञ्ज समरे क्रुद्धो बलवान् विचकर्ष च॥ ४३॥<br>
<br>
तस्य निष्कर्षतः शक्तिं रावणेन बलीयसा।<br>
शराः सर्वेषु गात्रेषु पातिता मर्मभेदिनः॥ ४४॥<br>
<br>
अचिन्तयित्वा तान् बाणान् समाश्लिष्य च लक्ष्मणम्।<br>
अब्रवीच्च हनूमन्तं सुग्रीवं च महाकपिम्॥ ४५॥<br>
<br>
लक्ष्मणं परिवार्यैवं तिष्ठध्वं वानरोत्तमाः।<br>
पराक्रमस्य कालोऽयं सम्प्राप्तो मे चिरेप्सितः॥ ४६॥<br>
<br>
पापात्मायं दशग्रीवो वध्यतां पापनिश्चयः।<br>
कांक्षितं चातकस्येव घर्मान्ते मेघदर्शनम्॥ ४७॥<br>
<br>
अस्मिन् मुहूर्ते नचिरात् सत्यं प्रतिशृणोमि वः।<br>
अरावणमरामं वा जगद् द्रक्ष्यथ वानराः॥ ४८॥<br>
<br>
राज्यनाशं वने वासं दण्डके परिधावनम्।<br>
वैदेह्याश्च परामर्शो रक्षोभिश्च समागमम्॥ ४९॥<br>
<br>
प्राप्तं दुःखं महाघोरं क्लेशश्च निरयोपमः।<br>
अद्य सर्वमहं त्यक्ष्ये निहत्वा रावणं रणे॥ ५०॥<br>
<br>
यदर्थं वानरं सैन्यं समानीतमिदं मया।<br>
सुग्रीवश्च कृतो राज्ये निहत्वा वालिनं रणे।<br>
यदर्थं सागरः क्रान्तः सेतुर्बद्धश्च सागरे॥ ५१॥<br>
<br>
सोऽयमद्य रणे पापश्चक्षुर्विषयमागतः।<br>
चक्षुर्विषयमागत्य नायं जीवितुमर्हति॥ ५२॥<br>
<br>
दृष्टिं दृष्टिविषस्येव सर्पस्य मम रावणः।<br>
यथा वा वैनतेयस्य दृष्टिं प्राप्तो भुजंगमः॥ ५३॥<br>
<br>
सुखं पश्यत दुर्धर्षा युद्धं वानरपुङ्गवाः।<br>
आसीनाः पर्वताग्रेषु ममेदं रावणस्य च॥ ५४॥<br>
<br>
अद्य पश्यन्तु रामस्य रामत्वं मम संयुगे।<br>
त्रयो लोकाः सगन्धर्वाः सदेवाः सर्षिचारणाः॥ ५५॥<br>
<br>
अद्य कर्म करिष्यामि यल्लोकाः सचराचराः।<br>
सदेवाः कथयिष्यन्ति यावद् भूमिर्धरिष्यति।<br>
समागम्य सदा लोके यथा युद्धं प्रवर्तितम्॥ ५६॥<br>
<br>
एवमुक्त्वा शितैर्बाणैस्तप्तकाञ्चनभूषणैः।<br>
आजघान रणे रामो दशग्रीवं समाहितः॥ ५७॥<br>
<br>
तथा प्रदीप्तैर्नाराचैर्मुसलैश्चापि रावणः।<br>
अभ्यवर्षत् तदा रामं धाराभिरिव तोयदः॥ ५८॥<br>
<br>
रामरावणमुक्तानामन्योन्यमभिनिघ्नताम्।<br>
वराणां च शराणां च बभूव तुमुलः स्वनः॥ ५९॥<br>
<br>
विच्छिन्नाश्च विकीर्णाश्च रामरावणयोः शराः।<br>
अन्तरिक्षात् प्रदीप्ताग्रा निपेतुर्धरणीतले॥ ६०॥<br>
<br>
तयोर्ज्यातलनिर्घोषो रामरावणयोर्महान्।<br>
त्रासनः सर्वभूतानां सम्बभूवाद्भुतोपमः॥ ६१॥<br>
<br>
स कीर्यमाणः शरजालवृष्टिभि-<br>
र्महात्मना दीप्तधनुष्मतार्दितः।<br>
भयात् प्रदुद्राव समेत्य रावणो<br>
यथानिलेनाभिहतो बलाहकः॥ ६२॥<br>
<br>
<br>
<b>इत्यार्षे श्रीमद्रामायणे वाल्मीकीये आदिकाव्ये युद्धकाण्डे शततमः सर्गः ॥ १०० ॥</b>
