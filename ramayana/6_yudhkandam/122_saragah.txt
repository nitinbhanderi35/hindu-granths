<br>
<b>श्रीमद्वाल्मीकियरामायणे युद्धकाण्डे द्वाविंशत्यधिकशततमः सर्गः ॥६-१२२॥</b><br>
<br>
उपस्थितं तु तं कृत्वा पुष्पकं पुष्पभूषितम्।<br>
अविदूरे स्थितो राममित्युवाच विभीषणः॥ १॥<br>
<br>
स तु बद्धाञ्जलिपुटो विनीतो राक्षसेश्वरः।<br>
अब्रवीत् त्वरयोपेतः किं करोमीति राघवम्॥ २॥<br>
<br>
तमब्रवीन्महातेजा लक्ष्मणस्योपशृण्वतः।<br>
विमृश्य राघवो वाक्यमिदं स्नेहपुरस्कृतम्॥ ३॥<br>
<br>
कृतप्रयत्नकर्माणः सर्व एव वनौकसः।<br>
रत्नैरर्थैश्च विविधैः सम्पूज्यन्तां विभीषण॥ ४॥<br>
<br>
सहामीभिस्त्वया लङ्का निर्जिता राक्षसेश्वर।<br>
हृष्टैः प्राणभयं त्यक्त्वा संग्रामेष्वनिवर्तिभिः॥ ५॥<br>
<br>
त इमे कृतकर्माणः सर्व एव वनौकसः।<br>
धनरत्नप्रदानैश्च कर्मैषां सफलं कुरु॥ ६॥<br>
<br>
एवं सम्मानिताश्चैते नन्द्यमाना यथा त्वया।<br>
भविष्यन्ति कृतज्ञेन निर्वृता हरियूथपाः॥ ७॥<br>
<br>
त्यागिनं संग्रहीतारं सानुक्रोशं जितेन्द्रियम्।<br>
सर्वे त्वामभिगच्छन्ति ततः सम्बोधयामि ते॥ ८॥<br>
<br>
हीनं रतिगुणैः सर्वैरभिहन्तारमाहवे।<br>
सेना त्यजति संविग्ना नृपतिं तं नरेश्वर॥ ९॥<br>
<br>
एवमुक्तस्तु रामेण वानरांस्तान् विभीषणः।<br>
रत्नार्थसंविभागेन सर्वानेवाभ्यपूजयत्॥ १०॥<br>
<br>
ततस्तान् पूजितान् दृष्ट्वा रत्नार्थैर्हरियूथपान्।<br>
आरुरोह तदा रामस्तद् विमानमनुत्तमम्॥ ११॥<br>
<br>
अङ्केनादाय वैदेहीं लज्जमानां मनस्विनीम्।<br>
लक्ष्मणेन सह भ्रात्रा विक्रान्तेन धनुष्मता॥ १२॥<br>
<br>
अब्रवीत् स विमानस्थः पूजयन् सर्ववानरान्।<br>
सुग्रीवं च महावीर्यं काकुत्स्थः सविभीषणम्॥ १३॥<br>
<br>
मित्रकार्यं कृतमिदं भवद्भिर्वानरर्षभाः।<br>
अनुज्ञाता मया सर्वे यथेष्टं प्रतिगच्छत॥ १४॥<br>
<br>
यत् तु कार्यं वयस्येन स्निग्धेन च हितेन च।<br>
कृतं सुग्रीव तत् सर्वं भवताधर्मभीरुणा॥ १५॥<br>
<br>
किष्किन्धां प्रति याह्याशु स्वसैन्येनाभिसंवृतः।<br>
स्वराज्ये वस लङ्कायां मया दत्ते विभीषण।<br>
न त्वां धर्षयितुं शक्ताः सेन्द्रा अपि दिवौकसः॥ १६॥<br>
<br>
अयोध्यां प्रति यास्यामि राजधानीं पितुर्मम।<br>
अभ्यनुज्ञातुमिच्छामि सर्वानामन्त्रयामि वः॥ १७॥<br>
<br>
एवमुक्तास्तु रामेण हरीन्द्रा हरयस्तथा।<br>
ऊचुः प्राञ्जलयः सर्वे राक्षसश्च विभीषणः॥ १८॥<br>
<br>
अयोध्यां गन्तुमिच्छामः सर्वान् नयतु नो भवान्।<br>
मुद्युक्ता विचरिष्यामो वनान्युपवनानि च॥ १९॥<br>
<br>
दृष्ट्वा त्वामभिषेकार्द्रं कौसल्यामभिवाद्य च।<br>
अचिरादागमिष्यामः स्वगृहान् नृपसत्तम॥ २०॥<br>
<br>
एवमुक्तस्तु धर्मात्मा वानरैः सविभीषणैः।<br>
अब्रवीद् वानरान् रामः ससुग्रीवविभीषणान्॥ २१॥<br>
<br>
प्रियात् प्रियतरं लब्धं यदहं ससुहृज्जनः।<br>
सर्वैर्भवद्भिः सहितः प्रीतिं लप्स्ये पुरीं गतः॥ २२॥<br>
<br>
क्षिप्रमारोह सुग्रीव विमानं सह वानरैः।<br>
त्वमप्यारोह सामात्यो राक्षसेन्द्र विभीषण॥ २३॥<br>
<br>
ततः स पुष्पकं दिव्यं सुग्रीवः सह वानरैः।<br>
आरुरोह मुदा युक्तः सामात्यश्च विभीषणः॥ २४॥<br>
<br>
तेष्वारूढेषु सर्वेषु कौबेरं परमासनम्।<br>
राघवेणाभ्यनुज्ञातमुत्पपात विहायसम्॥ २५॥<br>
<br>
खगतेन विमानेन हंसयुक्तेन भास्वता।<br>
प्रहृष्टश्च प्रतीतश्च बभौ रामः कुबेरवत्॥ २६॥<br>
<br>
ते सर्वे वानरर्क्षाश्च राक्षसाश्च महाबलाः।<br>
यथासुखमसम्बाधं दिव्ये तस्मिन्नुपाविशन्॥ २७॥<br>
<br>
<br>
<b>इत्यार्षे श्रीमद्रामायणे वाल्मीकीये आदिकाव्ये युद्धकाण्डे द्वाविंशत्यधिकशततमः सर्गः ॥ १२२ ॥</b>
