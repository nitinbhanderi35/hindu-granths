<br>
<b>श्रीमद्वाल्मीकियरामायणे युद्धकाण्डे द्विसप्ततितमः सर्गः ॥६-७२॥</b><br>
<br>
अतिकायं हतं श्रुत्वा लक्ष्मणेन महात्मना।<br>
उद्वेगमगमद् राजा वचनं चेदमब्रवीत्॥ १॥<br>
<br>
धूम्राक्षः परमामर्षी सर्वशस्त्रभृतां वरः।<br>
अकम्पनः प्रहस्तश्च कुम्भकर्णस्तथैव च॥ २॥<br>
<br>
एते महाबला वीरा राक्षसा युद्धकाङ्क्षिणः।<br>
जेतारः परसैन्यानां परैर्नित्यापराजिताः॥ ३॥<br>
<br>
ससैन्यास्ते हता वीरा रामेणाक्लिष्टकर्मणा।<br>
राक्षसाः सुमहाकाया नानाशस्त्रविशारदाः॥ ४॥<br>
<br>
अन्ये च बहवः शूरा महात्मानो निपातिताः।<br>
प्रख्यातबलवीर्येण पुत्रेणेन्द्रजिता मम॥ ५॥<br>
<br>
तौ भ्रातरौ तदा बद्धौ घोरैर्दत्तवरैः शरैः।<br>
यन्न शक्यं सुरैः सर्वैरसुरैर्वा महाबलैः॥ ६॥<br>
<br>
मोक्तुं तद‍्बन्धनं घोरं यक्षगन्धर्वपन्नगैः।<br>
तन्न जाने प्रभावैर्वा मायया मोहनेन वा॥ ७॥<br>
<br>
शरबन्धाद् विमुक्तौ तौ भ्रातरौ रामलक्ष्मणौ।<br>
ये योधा निर्गताः शूरा राक्षसा मम शासनात्॥ ८॥<br>
<br>
ते सर्वे निहता युद्धे वानरैः सुमहाबलैः।<br>
तं न पश्याम्यहं युद्धे योऽद्य रामं सलक्ष्मणम्॥ ९॥<br>
<br>
नाशयेत् सबलं वीरं ससुग्रीवं विभीषणम्।<br>
अहो सुबलवान् रामो महदस्त्रबलं च वै॥ १०॥<br>
<br>
यस्य विक्रममासाद्य राक्षसा निधनं गताः।<br>
तं मन्ये राघवं वीरं नारायणमनामयम्॥ ११॥<br>
<br>
तद्भयाद्धि पुरी लङ्का पिहितद्वारतोरणा।<br>
अप्रमत्तैश्च सर्वत्र गुल्मे रक्ष्या पुरी त्वियम्॥ १२॥<br>
<br>
अशोकवनिका चैव यत्र सीताभिरक्ष्यते।<br>
निष्क्रमो वा प्रवेशो वा ज्ञातव्यः सर्वदैव नः॥ १३॥<br>
<br>
यत्र यत्र भवेद् गुल्मस्तत्र तत्र पुनः पुनः।<br>
सर्वतश्चापि तिष्ठध्वं स्वैः स्वैः परिवृता बलैः॥ १४॥<br>
<br>
द्रष्टव्यं च पदं तेषां वानराणां निशाचराः।<br>
प्रदोषे वार्धरात्रे वा प्रत्यूषे वापि सर्वशः॥ १५॥<br>
<br>
नावज्ञा तत्र कर्तव्या वानरेषु कदाचन।<br>
द्विषतां बलमुद्युक्तमापतत् किं स्थितं यथा॥ १६॥<br>
<br>
ततस्ते राक्षसाः सर्वे श्रुत्वा लङ्काधिपस्य तत्।<br>
वचनं सर्वमातिष्ठन् यथावत् तु महाबलाः॥ १७॥<br>
<br>
तान् सर्वान् हि समादिश्य रावणो राक्षसाधिपः।<br>
मन्युशल्यं वहन् दीनः प्रविवेश स्वमालयम्॥ १८॥<br>
<br>
ततः स संदीपितकोपवह्नि-<br>
र्निशाचराणामधिपो महाबलः।<br>
तदेव पुत्रव्यसनं विचिन्तयन्<br>
मुहुर्मुहुश्चैव तदा विनिःश्वसन्॥ १९॥<br>
<br>
<b>इत्यार्षे श्रीमद्रामायणे वाल्मीकीये आदिकाव्ये युद्धकाण्डे द्विसप्ततितमः सर्गः ॥ ७२ ॥</b>
