<br>
<b>श्रीमद्वाल्मीकियरामायणे युद्धकाण्डे नवतितमः सर्गः ॥६-९०॥</b><br>
<br>
स हताश्वो महातेजा भूमौ तिष्ठन् निशाचरः।<br>
इन्द्रजित् परमक्रुद्धः सम्प्रजज्वाल तेजसा॥ १॥<br>
<br>
तौ धन्विनौ जिघांसन्तावन्योन्यमिषुभिर्भृशम्।<br>
विजयेनाभिनिष्क्रान्तौ वने गजवृषाविव॥ २॥<br>
<br>
निबर्हयन्तश्चान्योन्यं ते राक्षसवनौकसः।<br>
भर्तारं न जहुर्युद्धे सम्पतन्तस्ततस्ततः॥ ३॥<br>
<br>
ततस्तान् राक्षसान् सर्वान् हर्षयन् रावणात्मजः।<br>
स्तुन्वानो हर्षमाणश्च इदं वचनमब्रवीत्॥ ४॥<br>
<br>
तमसा बहुलेनेमाः संसक्ताः सर्वतो दिशः।<br>
नेह विज्ञायते स्वो वा परो वा राक्षसोत्तमाः॥ ५॥<br>
<br>
धृष्टं भवन्तो युध्यन्तु हरीणां मोहनाय वै।<br>
अहं तु रथमास्थाय आगमिष्यामि संयुगे॥ ६॥<br>
<br>
तथा भवन्तः कुर्वन्तु यथेमे हि वनौकसः।<br>
न युध्येयुर्महात्मानः प्रविष्टे नगरं मयि॥ ७॥<br>
<br>
इत्युक्त्वा रावणसुतो वञ्चयित्वा वनौकसः।<br>
प्रविवेश पुरीं लङ्कां रथहेतोरमित्रहा॥ ८॥<br>
<br>
स रथं भूषयित्वाथ रुचिरं हेमभूषितम्।<br>
प्रासासिशरसंयुक्तं युक्तं परमवाजिभिः॥ ९॥<br>
<br>
अधिष्ठितं हयज्ञेन सूतेनाप्तोपदेशिना।<br>
आरुरोह महातेजा रावणिः समितिंजयः॥ १०॥<br>
<br>
स राक्षसगणैर्मुख्यैर्वृतो मन्दोदरीसुतः।<br>
निर्ययौ नगराद् वीरः कृतान्तबलचोदितः॥ ११॥<br>
<br>
सोऽभिनिष्क्रम्य नगरादिन्द्रजित् परमौजसा।<br>
अभ्ययाज्जवनैरश्वैर्लक्ष्मणं सविभीषणम्॥ १२॥<br>
<br>
ततो रथस्थमालोक्य सौमित्री रावणात्मजम्।<br>
वानराश्च महावीर्या राक्षसश्च विभीषणः॥ १३॥<br>
<br>
विस्मयं परमं जग्मुर्लाघवात् तस्य धीमतः।<br>
रावणिश्चापि संक्रुद्धो रणे वानरयूथपान्॥ १४॥<br>
<br>
पातयामास बाणौघैः शतशोऽथ सहस्रशः।<br>
स मण्डलीकृतधनू रावणिः समितिंजयः॥ १५॥<br>
<br>
हरीनभ्यहनत् क्रुद्धः परं लाघवमास्थितः।<br>
ते वध्यमाना हरयो नाराचैर्भीमविक्रमाः॥ १६॥<br>
<br>
सौमित्रिं शरणं प्राप्ताः प्रजापतिमिव प्रजाः।<br>
ततः समरकोपेन ज्वलितो रघुनन्दनः।<br>
चिच्छेद कार्मुकं तस्य दर्शयन् पाणिलाघवम्॥ १७॥<br>
<br>
सोऽन्यत्कार्मुकमादाय सज्यं चक्रे त्वरन्निव।<br>
तदप्यस्य त्रिभिर्बाणैर्लक्ष्मणो निरकृन्तत॥ १८॥<br>
<br>
अथैनं छिन्नधन्वानमाशीविषविषोपमैः।<br>
विव्याधोरसि सौमित्री रावणिं पञ्चभिः शरैः॥ १९॥<br>
<br>
ते तस्य कायं निर्भिद्य महाकार्मुकनिःसृताः।<br>
निपेतुर्धरणीं बाणा रक्ता इव महोरगाः॥ २०॥<br>
<br>
स च्छिन्नधन्वा रुधिरं वमन् वक्त्रेण रावणिः।<br>
जग्राह कार्मुकश्रेष्ठं दृढज्यं बलवत्तरम्॥ २१॥<br>
<br>
स लक्ष्मणं समुद्दिश्य परं लाघवमास्थितः।<br>
ववर्ष शरवर्षाणि वर्षाणीव पुरंदरः॥ २२॥<br>
<br>
मुक्तमिन्द्रजिता तत्तु शरवर्षमरिंदमः।<br>
आवारयदसम्भ्रान्तो लक्ष्मणः सुदुरासदम्॥ २३॥<br>
<br>
संदर्शयामास तदा रावणिं रघुनन्दनः।<br>
असम्भ्रान्तो महातेजास्तदद्भुतमिवाभवत्॥ २४॥<br>
<br>
ततस्तान् राक्षसान् सर्वांस्त्रिभिरेकैकमाहवे।<br>
अविध्यत् परमक्रुद्धः शीघ्रास्त्रं सम्प्रदर्शयन्।<br>
राक्षसेन्द्रसुतं चापि बाणौघैः समताडयत्॥ २५॥<br>
<br>
सोऽतिविद्धो बलवता शत्रुणा शत्रुघातिना।<br>
असक्तं प्रेषयामास लक्ष्मणाय बहून् शरान्॥ २६॥<br>
<br>
तानप्राप्तान् शितैर्बाणैश्चिच्छेद परवीरहा।<br>
सारथेरस्य च रणे रथिनो रथसत्तमः॥ २७॥<br>
<br>
शिरो जहार धर्मात्मा भल्लेनानतपर्वणा।<br>
असूतास्ते हयास्तत्र रथमूहुरविक्लवाः॥ २८॥<br>
<br>
मण्डलान्यभिधावन्ति तदद्भुतमिवाभवत्।<br>
अमर्षवशमापन्नः सौमित्रिर्दृढविक्रमः॥ २९॥<br>
<br>
प्रत्यविध्यद्धयांस्तस्य शरैर्वित्रासयन् रणे।<br>
अमर्षमाणस्तत्कर्म रावणस्य सुतो रणे॥ ३०॥<br>
<br>
विव्याध दशभिर्बाणैः सौमित्रिं तममर्षणम्।<br>
ते तस्य वज्रप्रतिमाः शराः सर्पविषोपमाः।<br>
विलयं जग्मुरागत्य कवचं काञ्चनप्रभम्॥ ३१॥<br>
<br>
अभेद्यकवचं मत्वा लक्ष्मणं रावणात्मजः।<br>
ललाटे लक्ष्मणं बाणैः सुपुङ्खैस्त्रिभिरिन्द्रजित्॥ ३२॥<br>
<br>
अविध्यत् परमक्रुद्धः शीघ्रमस्त्रं प्रदर्शयन्।<br>
तैः पृषत्कैर्ललाटस्थैः शुशुभे रघुनन्दनः॥ ३३॥<br>
<br>
रणाग्रे समरश्लाघी त्रिशृङ्ग इव पर्वतः।<br>
स तथाप्यर्दितो बाणै राक्षसेन तदा मृधे॥ ३४॥<br>
<br>
तमाशु प्रतिविव्याध लक्ष्मणः पञ्चभिः शरैः।<br>
विकृष्येन्द्रजितो युद्धे वदने शुभकुण्डले॥ ३५॥<br>
<br>
लक्ष्मणेन्द्रजितौ वीरौ महाबलशरासनौ।<br>
अन्योन्यं जघ्नतुर्वीरौ विशिखैर्भीमविक्रमौ॥ ३६॥<br>
<br>
ततः शोणितदिग्धाङ्गौ लक्ष्मणेन्द्रजितावुभौ।<br>
रणे तौ रेजतुर्वीरौ पुष्पिताविव किंशुकौ॥ ३७॥<br>
<br>
तौ परस्परमभ्येत्य सर्वगात्रेषु धन्विनौ।<br>
घोरैर्विव्यधतुर्बाणैः कृतभावावुभौ जये॥ ३८॥<br>
<br>
ततः समरकोपेन संयुतो रावणात्मजः।<br>
विभीषणं त्रिभिर्बाणैर्विव्याध वदने शुभे॥ ३९॥<br>
<br>
अयोमुखैस्त्रिभिर्विद्‍ध्वा राक्षसेन्द्रं विभीषणम्।<br>
एकैकेनाभिविव्याध तान् सर्वान् हरियूथपान्॥ ४०॥<br>
<br>
तस्मै दृढतरं क्रुद्धो जघान गदया हयान्।<br>
विभीषणो महातेजा रावणेः स दुरात्मनः॥ ४१॥<br>
<br>
स हताश्वादवप्लुत्य रथान्निहतसारथेः।<br>
अथ शक्तिं महातेजाः पितृव्याय मुमोच ह॥ ४२॥<br>
<br>
तामापतन्तीं सम्प्रेक्ष्य सुमित्रानन्दवर्धनः।<br>
चिच्छेद निशितैर्बाणैर्दशधापातयद् भुवि॥ ४३॥<br>
<br>
तस्मै दृढधनुः क्रुद्धो हताश्वाय विभीषणः।<br>
वज्रस्पर्शसमान् पञ्च ससर्जोरसि मार्गणान्॥ ४४॥<br>
<br>
ते तस्य कायं भित्त्वा तु रुक्मपुङ्खा निमित्तगाः।<br>
बभूवुर्लोहितादिग्धा रक्ता इव महोरगाः॥ ४५॥<br>
<br>
स पितृव्यस्य संक्रुद्ध इन्द्रजिच्छरमाददे।<br>
उत्तमं रक्षसां मध्ये यमदत्तं महाबलः॥ ४६॥<br>
<br>
तं समीक्ष्य महातेजा महेषुं तेन संहितम्।<br>
लक्ष्मणोऽप्याददे बाणमन्यद् भीमपराक्रमः॥ ४७॥<br>
<br>
कुबेरेण स्वयं स्वप्ने यद् दत्तममितात्मना।<br>
दुर्जयं दुर्विषह्यं च सेन्द्रैरपि सुरासुरैः॥ ४८॥<br>
<br>
तयोस्तु धनुषी श्रेष्ठे बाहुभिः परिघोपमैः।<br>
विकृष्यमाणे बलवत् क्रौञ्चाविव चुकूजतुः॥ ४९॥<br>
<br>
ताभ्यां तु धनुषि श्रेष्ठे संहितौ सायकोत्तमौ।<br>
विकृष्यमाणौ वीराभ्यां भृशं जज्वलतुः श्रिया॥ ५०॥<br>
<br>
तौ भासयन्तावाकाशं धनुर्भ्यां विशिखौ च्युतौ।<br>
मुखेन मुखमाहत्य संनिपेततुरोजसा॥ ५१॥<br>
<br>
संनिपातस्तयोश्चासीच्छरयोर्घोररूपयोः।<br>
सधूमविस्फुलिङ्गश्च तज्जोऽग्निर्दारुणोऽभवत्॥ ५२॥<br>
<br>
तौ महाग्रहसंकाशावन्योन्यं संनिपत्य च।<br>
संग्रामे शतधा यातौ मेदिन्यां चैव पेततुः॥ ५३॥<br>
<br>
शरौ प्रतिहतौ दृष्ट्वा तावुभौ रणमूर्धनि।<br>
व्रीडितौ जातरोषौ च लक्ष्मणेन्द्रजितौ तदा॥ ५४॥<br>
<br>
सुसंरब्धस्तु सौमित्रिरस्त्रं वारुणमाददे।<br>
रौद्रं महेन्द्रजिद् युद्धेऽप्यसृजद् युधि निष्ठितः॥ ५५॥<br>
<br>
तेन तद्विहितं शस्त्रं वारुणं परमाद्भुतम्।<br>
ततः क्रुद्धो महातेजा इन्द्रजित् समितिंजयः।<br>
आग्नेयं संदधे दीप्तं स लोकं संक्षिपन्निव॥ ५६॥<br>
<br>
सौरेणास्त्रेण तद् वीरो लक्ष्मणः पर्यवारयत्।<br>
अस्त्रं निवारितं दृष्ट्वा रावणिः क्रोधमूर्च्छितः॥ ५७॥<br>
<br>
आददे निशितं बाणमासुरं शत्रुदारणम्।<br>
तस्माच्चापाद् विनिष्पेतुर्भास्वराः कूटमुद‍्गराः॥ ५८॥<br>
<br>
शूलानि च भुशुण्ड्यश्च गदाः खड्गाः परश्वधाः।<br>
तद् दृष्ट्वा लक्ष्मणः संख्ये घोरमस्त्रमथासुरम्॥ ५९॥<br>
<br>
अवार्यं सर्वभूतानां सर्वशस्त्रविदारणम्।<br>
माहेश्वरेण द्युतिमांस्तदस्त्रं प्रत्यवारयत्॥ ६०॥<br>
<br>
तयोः समभवद् युद्धमद्भुतं रोमहर्षणम्।<br>
गगनस्थानि भूतानि लक्ष्मणं पर्यवारयन्॥ ६१॥<br>
<br>
भैरवाभिरुते भीमे युद्धे वानररक्षसाम्।<br>
भूतैर्बहुभिराकाशं विस्मितैरावृतं बभौ॥ ६२॥<br>
<br>
ऋषयः पितरो देवा गन्धर्वगरुडोरगाः।<br>
शतक्रतुं पुरस्कृत्य ररक्षुर्लक्ष्मणं रणे॥ ६३॥<br>
<br>
अथान्यं मार्गणश्रेष्ठं संदधे राघवानुजः।<br>
हुताशनसमस्पर्शं रावणात्मजदारणम्॥ ६४॥<br>
<br>
सुपत्रमनुवृत्ताङ्गं सुपर्वाणं सुसंस्थितम्।<br>
सुवर्णविकृतं वीरः शरीरान्तकरं शरम्॥ ६५॥<br>
<br>
दुरावारं दुर्विषहं राक्षसानां भयावहम्।<br>
आशीविषविषप्रख्यं देवसंघैः समर्चितम्॥ ६६॥<br>
<br>
येन शक्रो महातेजा दानवानजयत् प्रभुः।<br>
पुरा देवासुरे युद्धे वीर्यवान् हरिवाहनः॥ ६७॥<br>
<br>
अथैन्द्रमस्त्रं सौमित्रिः संयुगेष्वपराजितम्।<br>
शरश्रेष्ठं धनुश्रेष्ठे विकर्षन्निदमब्रवीत्॥ ६८॥<br>
<br>
लक्ष्मीवाँल्लक्ष्मणो वाक्यमर्थसाधकमात्मनः।<br>
धर्मात्मा सत्यसंधश्च रामो दाशरथिर्यदि।<br>
पौरुषे चाप्रतिद्वन्द्वस्तदैनं जहि रावणिम्॥ ६९॥<br>
<br>
इत्युक्त्वा बाणमाकर्णं विकृष्य तमजिह्मगम्।<br>
लक्ष्मणः समरे वीरः ससर्जेन्द्रजितं प्रति।<br>
ऐन्द्रास्त्रेण समायुज्य लक्ष्मणः परवीरहा॥ ७०॥<br>
<br>
तच्छिरः सशिरस्त्राणं श्रीमज्ज्वलितकुण्डलम्।<br>
प्रमथ्येन्द्रजितः कायात् पातयामास भूतले॥ ७१॥<br>
<br>
तद् राक्षसतनूजस्य भिन्नस्कन्धं शिरो महत्।<br>
तपनीयनिभं भूमौ ददृशे रुधिरोक्षितम्॥ ७२॥<br>
<br>
हतः स निपपाताथ धरण्यां रावणात्मजः।<br>
कवची सशिरस्त्राणो विप्रविद्धशरासनः॥ ७३॥<br>
<br>
चुक्रुशुस्ते ततः सर्वे वानराः सविभीषणाः।<br>
हृष्यन्ते निहते तस्मिन् देवा वृत्रवधे यथा॥ ७४॥<br>
<br>
अथान्तरिक्षे देवानामृषीणां च महात्मनाम्।<br>
जज्ञेऽथ जयसंनादो गन्धर्वाप्सरसामपि॥ ७५॥<br>
<br>
पतितं समभिज्ञाय राक्षसी सा महाचमूः।<br>
वध्यमाना दिशो भेजे हरिभिर्जितकाशिभिः॥ ७६॥<br>
<br>
वानरैर्वध्यमानास्ते शस्त्राण्युत्सृज्य राक्षसाः।<br>
लङ्कामभिमुखाः सस्रुर्भ्रष्टसंज्ञाः प्रधाविताः॥ ७७॥<br>
<br>
दुद्रुवुर्बहुधा भीता राक्षसाः शतशो दिशः।<br>
त्यक्त्वा प्रहरणान् सर्वे पट्टिशासिपरश्वधान्॥ ७८॥<br>
<br>
केचिल्लङ्कां परित्रस्ताः प्रविष्टा वानरार्दिताः।<br>
समुद्रे पतिताः केचित् केचित् पर्वतमाश्रिताः॥ ७९॥<br>
<br>
हतमिन्द्रजितं दृष्ट्वा शयानं च रणक्षितौ।<br>
राक्षसानां सहस्रेषु न कश्चित् प्रत्यदृश्यत॥ ८०॥<br>
<br>
यथास्तं गत आदित्ये नावतिष्ठन्ति रश्मयः।<br>
तथा तस्मिन् निपतिते राक्षसास्ते गता दिशः॥ ८१॥<br>
<br>
शान्तरश्मिरिवादित्यो निर्वाण इव पावकः।<br>
बभूव स महाबाहुर्व्यपास्तगतजीवितः॥ ८२॥<br>
<br>
प्रशान्तपीडाबहुलो विनष्टारिः प्रहर्षवान्।<br>
बभूव लोकः पतिते राक्षसेन्द्रसुते तदा॥ ८३॥<br>
<br>
हर्षं च शक्रो भगवान् सह सर्वैर्महर्षिभिः।<br>
जगाम निहते तस्मिन् राक्षसे पापकर्मणि॥ ८४॥<br>
<br>
आकाशे चापि देवानां शुश्रुवे दुन्दुभिस्वनः।<br>
नृत्यद्भिरप्सरोभिश्च गन्धर्वैश्च महात्मभिः॥ ८५॥<br>
<br>
ववर्षुः पुष्पवर्षाणि तदद्भुतमिवाभवत्।<br>
प्रशशाम हते तस्मिन् राक्षसे क्रूरकर्मणि॥ ८६॥<br>
<br>
शुद्धा आपो नभश्चैव जहृषुर्देवदानवाः।<br>
आजग्मुः पतिते तस्मिन् सर्वलोकभयावहे॥ ८७॥<br>
<br>
ऊचुश्च सहितास्तुष्टा देवगन्धर्वदानवाः।<br>
विज्वराः शान्तकलुषा ब्राह्मणा विचरन्त्विति॥ ८८॥<br>
<br>
ततोऽभ्यनन्दन् संहृष्टाः समरे हरियूथपाः।<br>
तमप्रतिबलं दृष्ट्वा हतं नैर्ऋतपुङ्गवम्॥ ८९॥<br>
<br>
विभीषणो हनूमांश्च जाम्बवांश्चर्क्षयूथपः।<br>
विजयेनाभिनन्दन्तस्तुष्टुवुश्चापि लक्ष्मणम्॥ ९०॥<br>
<br>
क्ष्वेडन्तश्च प्लवन्तश्च गर्जन्तश्च प्लवंगमाः।<br>
लब्धलक्षा रघुसुतं परिवार्योपतस्थिरे॥ ९१॥<br>
<br>
लाङ्गूलानि प्रविध्यन्तः स्फोटयन्तश्च वानराः।<br>
लक्ष्मणो जयतीत्येव वाक्यं विश्रावयंस्तदा॥ ९२॥<br>
<br>
अन्योन्यं च समाश्लिष्य हरयो हृष्टमानसाः।<br>
चक्रुरुच्चावचगुणा राघवाश्रयसत्कथाः॥ ९३॥<br>
<br>
तदसुकरमथाभिवीक्ष्य हृष्टाः<br>
प्रियसुहृदो युधि लक्ष्मणस्य कर्म।<br>
परममुपलभन्मनःप्रहर्षं<br>
विनिहतमिन्द्ररिपुं निशम्य देवाः॥ ९४॥<br>
<br>
<b>इत्यार्षे श्रीमद्रामायणे वाल्मीकीये आदिकाव्ये युद्धकाण्डे नवतितमः सर्गः ॥ ९० ॥</b>
