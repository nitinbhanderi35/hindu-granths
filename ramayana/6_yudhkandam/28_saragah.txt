<br>
सारणस्य वचः श्रुत्वा रावणं राक्षसाधिपम्।<br>
बलमादिश्य तत् सर्वं शुको वाक्यमथाब्रवीत्॥ १॥<br>
<br>
स्थितान् पश्यसि यानेतान् मत्तानिव महाद्विपान्।<br>
न्यग्रोधानिव गाङ्गेयान् सालान् हैमवतानिव॥ २॥<br>
<br>
एते दुष्प्रसहा राजन् बलिनः कामरूपिणः।<br>
दैत्यदानवसंकाशा युद्धे देवपराक्रमाः॥ ३॥<br>
<br>
एषां कोटिसहस्राणि नव पञ्च च सप्त च।<br>
तथा शङ्कुसहस्राणि तथा वृन्दशतानि च॥ ४॥<br>
<br>
एते सुग्रीवसचिवाः किष्किन्धानिलयाः सदा।<br>
हरयो देवगन्धर्वैरुत्पन्नाः कामरूपिणः॥ ५॥<br>
<br>
यौ तौ पश्यसि तिष्ठन्तौ कुमारौ देवरूपिणौ।<br>
मैन्दश्च द्विविदश्चैव ताभ्यां नास्ति समो युधि॥ ६॥<br>
<br>
ब्रह्मणा समनुज्ञातावमृतप्राशिनावुभौ।<br>
आशंसेते यथा लङ्कामेतौ मर्दितुमोजसा॥ ७॥<br>
<br>
यं तु पश्यसि तिष्ठन्तं प्रभिन्नमिव कुञ्जरम्।<br>
यो बलात् क्षोभयेत् क्रुद्धः समुद्रमपि वानरः॥ ८॥<br>
<br>
एषोऽभिगन्ता लङ्कायां वैदेह्यास्तव च प्रभो।<br>
एनं पश्य पुरा दृष्टं वानरं पुनरागतम्॥ ९॥<br>
<br>
ज्येष्ठः केसरिणः पुत्रो वातात्मज इति श्रुतः।<br>
हनूमानिति विख्यातो लङ्घितो येन सागरः॥ १०॥<br>
<br>
कामरूपो हरिश्रेष्ठो बलरूपसमन्वितः।<br>
अनिवार्यगतिश्चैव यथा सततगः प्रभुः॥ ११॥<br>
<br>
उद्यन्तं भास्करं दृष्ट्वा बालः किल बुभुक्षितः।<br>
त्रियोजनसहस्रं तु अध्वानमवतीर्य हि॥ १२॥<br>
<br>
आदित्यमाहरिष्यामि न मे क्षुत् प्रतियास्यति।<br>
इति निश्चित्य मनसा पुप्लुवे बलदर्पितः॥ १३॥<br>
<br>
अनाधृष्यतमं देवमपि देवर्षिराक्षसैः।<br>
अनासाद्यैव पतितो भास्करोदयने गिरौ॥ १४॥<br>
<br>
पतितस्य कपेरस्य हनुरेका शिलातले।<br>
किंचिद् भिन्ना दृढहनुर्हनूमानेष तेन वै॥ १५॥<br>
<br>
सत्यमागमयोगेन ममैष विदितो हरिः।<br>
नास्य शक्यं बलं रूपं प्रभावो वानुभाषितुम्॥ १६॥<br>
<br>
एष आशंसते लङ्कामेको मथितुमोजसा।<br>
येन जाज्वल्यतेऽसौ वै धूमकेतुस्तवाद्य वै।<br>
लङ्कायां निहितश्चापि कथं विस्मरसे कपिम्॥ १७॥<br>
<br>
यश्चैषोऽनन्तरः शूरः श्यामः पद्मनिभेक्षणः।<br>
इक्ष्वाकूणामतिरथो लोके विश्रुतपौरुषः॥ १८॥<br>
<br>
यस्मिन् न चलते धर्मो यो धर्मं नातिवर्तते।<br>
यो ब्राह्ममस्त्रं वेदांश्च वेद वेदविदां वरः॥ १९॥<br>
<br>
यो भिन्द्याद् गगनं बाणैर्मेदिनीं वापि दारयेत्।<br>
यस्य मृत्योरिव क्रोधः शक्रस्येव पराक्रमः॥ २०॥<br>
<br>
यस्य भार्या जनस्थानात् सीता चापि हृता त्वया।<br>
स एष रामस्त्वां राजन् योद्धुं समभिवर्तते॥ २१॥<br>
<br>
यस्यैष दक्षिणे पार्श्वे शुद्धजाम्बूनदप्रभः।<br>
विशालवक्षास्ताम्राक्षो नीलकुञ्चितमूर्धजः॥ २२॥<br>
<br>
एषो हि लक्ष्मणो नाम भ्रातुः प्रियहिते रतः।<br>
नये युद्धे च कुशलः सर्वशस्त्रभृतां वरः॥ २३॥<br>
<br>
अमर्षी दुर्जयो जेता विक्रान्तश्च जयी बली।<br>
रामस्य दक्षिणो बाहुर्नित्यं प्राणो बहिश्चरः॥ २४॥<br>
<br>
नह्येष राघवस्यार्थे जीवितं परिरक्षति।<br>
एषैवाशंसते युद्धे निहन्तुं सर्वराक्षसान्॥ २५॥<br>
<br>
यस्तु सव्यमसौ पक्षं रामस्याश्रित्य तिष्ठति।<br>
रक्षोगणपरिक्षिप्तो राजा ह्येष विभीषणः॥ २६॥<br>
<br>
श्रीमता राजराजेन लङ्कायामभिषेचितः।<br>
त्वामसौ प्रतिसंरब्धो युद्धायैषोऽभिवर्तते॥ २७॥<br>
<br>
यं तु पश्यसि तिष्ठन्तं मध्ये गिरिमिवाचलम्।<br>
सर्वशाखामृगेन्द्राणां भर्तारममितौजसम्॥ २८॥<br>
<br>
तेजसा यशसा बुद्ध्या बलेनाभिजनेन च।<br>
यः कपीनतिबभ्राज हिमवानिव पर्वतः॥ २९॥<br>
<br>
किष्किन्धां यः समध्यास्ते गुहां सगहनद्रुमाम्।<br>
दुर्गां पर्वतदुर्गम्यां प्रधानैः सह यूथपैः॥ ३०॥<br>
<br>
यस्यैषा काञ्चनी माला शोभते शतपुष्करा।<br>
कान्ता देवमनुष्याणां यस्यां लक्ष्मीः प्रतिष्ठिता॥ ३१॥<br>
<br>
एतां मालां च तारां च कपिराज्यं च शाश्वतम्।<br>
सुग्रीवो वालिनं हत्वा रामेण प्रतिपादितः॥ ३२॥<br>
<br>
शतं शतसहस्राणां कोटिमाहुर्मनीषिणः।<br>
शतं कोटिसहस्राणां शङ्कुरित्यभिधीयते॥ ३३॥<br>
<br>
शतं शङ्कुसहस्राणां महाशङ्कुरिति स्मृतः।<br>
महाशङ्कुसहस्राणां शतं वृन्दमिहोच्यते॥ ३४॥<br>
<br>
शतं वृन्दसहस्राणां महावृन्दमिति स्मृतम्।<br>
महावृन्दसहस्राणां शतं पद्ममिहोच्यते॥ ३५॥<br>
<br>
शतं पद्मसहस्राणां महापद्ममिति स्मृतम्।<br>
महापद्मसहस्राणां शतं खर्वमिहोच्यते॥ ३६॥<br>
<br>
शतं खर्वसहस्राणां महाखर्वमिति स्मृतम्।<br>
महाखर्वसहस्राणां समुद्रमभिधीयते।<br>
शतं समुद्रसाहस्रमोघ इत्यभिधीयते॥ ३७॥<br>
<br>
शतमोघसहस्राणां महौघा इति विश्रुतः।<br>
एवं कोटिसहस्रेण शङ्कूनां च शतेन च।<br>
महाशङ्कुसहस्रेण तथा वृन्दशतेन च॥ ३८॥<br>
<br>
महावृन्दसहस्रेण तथा पद्मशतेन च।<br>
महापद्मसहस्रेण तथा खर्वशतेन च॥ ३९॥<br>
<br>
समुद्रेण च तेनैव महौघेन तथैव च<br>
एष कोटिमहौघेन समुद्रसदृशेन च॥ ४०॥<br>
<br>
विभीषणेन वीरेण सचिवैः परिवारितः।<br>
सुग्रीवो वानरेन्द्रस्त्वां युद्धार्थमनुवर्तते।<br>
महाबलवृतो नित्यं महाबलपराक्रमः॥ ४१॥<br>
<br>
इमां महाराज समीक्ष्य वाहिनी-<br>
मुपस्थितां प्रज्वलितग्रहोपमाम्।<br>
ततः प्रयत्नः परमो विधीयतां<br>
यथा जयः स्यान्न परैः पराभवः॥ ४२॥<br>
