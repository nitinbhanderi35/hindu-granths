<br>
तमुवाच महाप्राज्ञः सोऽभिवाद्य प्लवङ्गमः।<br>
रामं कमलपत्राक्षं वरं सर्वधनुष्मताम्॥ १॥<br>
<br>
यन्निमित्तोऽयमारम्भः कर्मणां यः फलोदयः।<br>
तां देवीं शोकसंतप्तां द्रष्टुमर्हसि मैथिलीम्॥ २॥<br>
<br>
सा हि शोकसमाविष्टा बाष्पपर्याकुलेक्षणा।<br>
मैथिली विजयं श्रुत्वा द्रष्टुं त्वामभिकांक्षति॥ ३॥<br>
<br>
पूर्वकात् प्रत्ययाच्चाहमुक्तो विश्वस्तया तया।<br>
द्रष्टुमिच्छामि भर्तारमिति पर्याकुलेक्षणा॥ ४॥<br>
<br>
एवमुक्तो हनुमता रामो धर्मभृतां वरः।<br>
आगच्छत् सहसा ध्यानमीषद‍्बाष्पपरिप्लुतः॥ ५॥<br>
<br>
स दीर्घमभिनिःश्वस्य जगतीमवलोकयन्।<br>
उवाच मेघसंकाशं विभीषणमुपस्थितम्॥ ६॥<br>
<br>
दिव्याङ्गरागां वैदेहीं दिव्याभरणभूषिताम्।<br>
इह सीतां शिरःस्नातामुपस्थापय मा चिरम्॥ ७॥<br>
<br>
एवमुक्तस्तु रामेण त्वरमाणो विभीषणः।<br>
प्रविश्यान्तःपुरं सीतां स्त्रीभिः स्वाभिरचोदयत्॥ ८॥<br>
<br>
ततः सीतां महाभागां दृष्ट्वोवाच विभीषणः।<br>
मूर्ध्नि बद्धाञ्जलिः श्रीमान् विनीतो राक्षसेश्वरः॥ ९॥<br>
<br>
दिव्याङ्गरागा वैदेहि दिव्याभरणभूषिता।<br>
यानमारोह भद्रं ते भर्ता त्वां द्रष्टुमिच्छति॥ १०॥<br>
<br>
एवमुक्ता तु वैदेही प्रत्युवाच विभीषणम्।<br>
अस्नात्वा द्रष्टुमिच्छामि भर्तारं राक्षसेश्वर॥ ११॥<br>
<br>
तस्यास्तद् वचनं श्रुत्वा प्रत्युवाच विभीषणः।<br>
यथाऽऽह रामो भर्ता ते तत् तथा कर्तुमर्हसि॥ १२॥<br>
<br>
तस्य तद् वचनं श्रुत्वा मैथिली पतिदेवता।<br>
भर्तृभक्त्यावृता साध्वी तथेति प्रत्यभाषत॥ १३॥<br>
<br>
ततः सीतां शिरःस्नातां संयुक्तां प्रतिकर्मणा।<br>
महार्हाभरणोपेतां महार्हाम्बरधारिणीम्॥ १४॥<br>
<br>
आरोप्य शिबिकां दीप्तां परार्घ्याम्बरसंवृताम्।<br>
रक्षोभिर्बहुभिर्गुप्तामाजहार विभीषणः॥ १५॥<br>
<br>
सोऽभिगम्य महात्मानं ज्ञात्वापि ध्यानमास्थितम्।<br>
प्रणतश्च प्रहृष्टश्च प्राप्तां सीतां न्यवेदयत्॥ १६॥<br>
<br>
तामागतामुपश्रुत्य रक्षोगृहचिरोषिताम्।<br>
रोषं हर्षं च दैन्यं च राघवः प्राप शत्रुहा॥ १७॥<br>
<br>
ततो यानगतां सीतां सविमर्शं विचारयन्।<br>
विभीषणमिदं वाक्यमहृष्टो राघवोऽब्रवीत्॥ १८॥<br>
<br>
राक्षसाधिपते सौम्य नित्यं मद्विजये रत।<br>
वैदेही संनिकर्षं मे क्षिप्रं समभिगच्छतु॥ १९॥<br>
<br>
तस्य तद् वचनं श्रुत्वा राघवस्य विभीषणः।<br>
तूर्णमुत्सारणं तत्र कारयामास धर्मवित्॥ २०॥<br>
<br>
कञ्चुकोष्णीषिणस्तत्र वेत्रझर्झरपाणयः।<br>
उत्सारयन्तस्तान् योधान् समन्तात् परिचक्रमुः॥ २१॥<br>
<br>
ऋक्षाणां वानराणां च राक्षसानां च सर्वशः।<br>
वृन्दान्युत्सार्यमाणानि दूरमुत्तस्थुरन्ततः॥ २२॥<br>
<br>
तेषामुत्सार्यमाणानां निःस्वनः सुमहानभूत्।<br>
वायुनोद्‍धूयमानस्य सागरस्येव निःस्वनः॥ २३॥<br>
<br>
उत्सार्यमाणांस्तान् दृष्ट्वा समन्ताज्जातसम्भ्रमान्।<br>
दाक्षिण्यात्तदमर्षाच्च वारयामास राघवः॥ २४॥<br>
<br>
संरम्भाच्चाब्रवीद् रामश्चक्षुषा प्रदहन्निव।<br>
विभीषणं महाप्राज्ञं सोपालम्भमिदं वचः॥ २५॥<br>
<br>
किमर्थं मामनादृत्य क्लिश्यतेऽयं त्वया जनः।<br>
निवर्तयैनमुद्वेगं जनोऽयं स्वजनो मम॥ २६॥<br>
<br>
न गृहाणि न वस्त्राणि न प्राकारस्तिरस्क्रिया।<br>
नेदृशा राजसत्कारा वृत्तमावरणं स्त्रियाः॥ २७॥<br>
<br>
व्यसनेषु न कृच्छ्रेषु न युद्धेषु स्वयंवरे।<br>
न क्रतौ नो विवाहे वा दर्शनं दूष्यते स्त्रियाः॥ २८॥<br>
<br>
सैषा विपद‍्गता चैव कृच्छ्रेण च समन्विता।<br>
दर्शने नास्ति दोषोऽस्या मत्समीपे विशेषतः॥ २९॥<br>
<br>
विसृज्य शिबिकां तस्मात् पद्भ्यामेवापसर्पतु।<br>
समीपे मम वैदेहीं पश्यन्त्वेते वनौकसः॥ ३०॥<br>
<br>
एवमुक्तस्तु रामेण सविमर्शो विभीषणः।<br>
रामस्योपानयत् सीतां संनिकर्षं विनीतवत्॥ ३१॥<br>
<br>
ततो लक्ष्मणसुग्रीवौ हनूमांश्च प्लवङ्गमः।<br>
निशम्य वाक्यं रामस्य बभूवुर्व्यथिता भृशम्॥ ३२॥<br>
<br>
कलत्रनिरपेक्षैश्च इङ्गितैरस्य दारुणैः।<br>
अप्रीतमिव सीतायां तर्कयन्ति स्म राघवम्॥ ३३॥<br>
<br>
लज्जया त्ववलीयन्ती स्वेषु गात्रेषु मैथिली।<br>
विभीषणेनानुगता भर्तारं साभ्यवर्तत॥ ३४॥<br>
<br>
विस्मयाच्च प्रहर्षाच्च स्नेहाच्च पतिदेवता।<br>
उदैक्षत मुखं भर्तुः सौम्यं सौम्यतरानना॥ ३५॥<br>
<br>
अथ समपनुदन्मनःक्लमं सा<br>
सुचिरमदृष्टमुदीक्ष्य वै प्रियस्य।<br>
वदनमुदितपूर्णचन्द्रकान्तं<br>
विमलशशाङ्कनिभानना तदाऽऽसीत्॥ ३६॥<br>
<br>
<b>इत्यार्षे श्रीमद्रामायणे वाल्मीकीये आदिकाव्ये युद्धकाण्डे चतुर्दशाधिकशततमः सर्गः ॥ ११४ ॥</b>
