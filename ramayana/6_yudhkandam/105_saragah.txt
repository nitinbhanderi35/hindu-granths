<b>श्रीमद्वाल्मीकियरामायणे युद्धकाण्डे पञ्चाधिकशततमः सर्गः ॥६-१०५॥</b><br>
<br>
ततो युद्धपरिश्रान्तं समरे चिन्तया स्थितम्।<br>
रावणं चाग्रतो दृष्ट्वा युद्धाय समुपस्थितम्॥ १॥<br>
<br>
दैवतैश्च समागम्य द्रष्टुमभ्यागतो रणम्।<br>
उपगम्याब्रवीद् राममगस्त्यो भगवांस्तदा॥ २॥<br>
<br>
राम राम महाबाहो शृणु गुह्यं सनातनम्।<br>
येन सर्वानरीन् वत्स समरे विजयिष्यसे॥ ३॥<br>
<br>
आदित्यहृदयं पुण्यं सर्वशत्रुविनाशनम्।<br>
जयावहं जपं नित्यमक्षयं परमं शिवम्॥ ४॥<br>
<br>
सर्वमङ्गलमाङ्गल्यं सर्वपापप्रणाशनम्।<br>
चिन्ताशोकप्रशमनमायुर्वर्धनमुत्तमम्॥ ५॥<br>
<br>
रश्मिमन्तं समुद्यन्तं देवासुरनमस्कृतम्।<br>
पूजयस्व विवस्वन्तं भास्करं भुवनेश्वरम्॥ ६॥<br>
<br>
सर्वदेवात्मको ह्येष तेजस्वी रश्मिभावनः।<br>
एष देवासुरगणाँल्लोकान् पाति गभस्तिभिः॥ ७॥<br>
<br>
एष ब्रह्मा च विष्णुश्च शिवः स्कन्दः प्रजापतिः।<br>
महेन्द्रो धनदः कालो यमः सोमो ह्यपां पतिः॥ ८॥<br>
<br>
पितरो वसवः साध्या अश्विनौ मरुतो मनुः।<br>
वायुर्वह्निः प्रजाः प्राण ऋतुकर्ता प्रभाकरः॥ ९॥<br>
<br>
आदित्यः सविता सूर्यः खगः पूषा गभस्तिमान्।<br>
सुवर्णसदृशो भानुर्हिरण्यरेता दिवाकरः॥ १०॥<br>
<br>
हरिदश्वः सहस्रार्चिः सप्तसप्तिर्मरीचिमान्।<br>
तिमिरोन्मथनः शम्भुस्त्वष्टा मार्तण्डकोंऽशुमान्॥ ११॥<br>
<br>
हिरण्यगर्भः शिशिरस्तपनोऽहस्करो रविः।<br>
अग्निगर्भोऽदितेः पुत्रः शङ्खः शिशिरनाशनः॥ १२॥<br>
<br>
व्योमनाथस्तमोभेदी ऋग्यजुःसामपारगः।<br>
घनवृष्टिरपां मित्रो विन्ध्यवीथीप्लवंगमः॥ १३॥<br>
<br>
आतपी मण्डली मृत्युः पिङ्गलः सर्वतापनः।<br>
कविर्विश्वो महातेजा रक्तः सर्वभवोद्भवः॥ १४॥<br>
<br>
नक्षत्रग्रहताराणामधिपो विश्वभावनः।<br>
तेजसामपि तेजस्वी द्वादशात्मन् नमोऽस्तु ते॥ १५॥<br>
<br>
नमः पूर्वाय गिरये पश्चिमायाद्रये नमः।<br>
ज्योतिर्गणानां पतये दिनाधिपतये नमः॥ १६॥<br>
<br>
जयाय जयभद्राय हर्यश्वाय नमो नमः।<br>
नमो नमः सहस्रांशो आदित्याय नमो नमः॥ १७॥<br>
<br>
नम उग्राय वीराय सारङ्गाय नमो नमः।<br>
नमः पद्मप्रबोधाय प्रचण्डाय नमोऽस्तु ते॥ १८॥<br>
<br>
ब्रह्मेशानाच्युतेशाय सूरायादित्यवर्चसे।<br>
भास्वते सर्वभक्षाय रौद्राय वपुषे नमः॥ १९॥<br>
<br>
तमोघ्नाय हिमघ्नाय शत्रुघ्नायामितात्मने।<br>
कृतघ्नघ्नाय देवाय ज्योतिषां पतये नमः॥ २०॥<br>
<br>
तप्तचामीकराभाय हरये विश्वकर्मणे।<br>
नमस्तमोऽभिनिघ्नाय रुचये लोकसाक्षिणे॥ २१॥<br>
<br>
नाशयत्येष वै भूतं तमेव सृजति प्रभुः।<br>
पायत्येष तपत्येष वर्षत्येष गभस्तिभिः॥ २२॥<br>
<br>
एष सुप्तेषु जागर्ति भूतेषु परिनिष्ठितः।<br>
एष चैवाग्निहोत्रं च फलं चैवाग्निहोत्रिणाम्॥ २३॥<br>
<br>
देवाश्च क्रतवश्चैव क्रतूनां फलमेव च।<br>
यानि कृत्यानि लोकेषु सर्वेषु परमप्रभुः॥ २४॥<br>
<br>
एनमापत्सु कृच्छ्रेषु कान्तारेषु भयेषु च।<br>
कीर्तयन् पुरुषः कश्चिन्नावसीदति राघव॥ २५॥<br>
<br>
पूजयस्वैनमेकाग्रो देवदेवं जगत्पतिम्।<br>
एतत् त्रिगुणितं जप्त्वा युद्धेषु विजयिष्यति॥ २६॥<br>
<br>
अस्मिन् क्षणे महाबाहो रावणं त्वं जहिष्यसि।<br>
एवमुक्त्वा ततोऽगस्त्यो जगाम स यथागतम्॥ २७॥<br>
<br>
एतच्छ्रुत्वा महातेजा नष्टशोकोऽभवत् तदा।<br>
धारयामास सुप्रीतो राघवः प्रयतात्मवान्॥ २८॥<br>
<br>
आदित्यं प्रेक्ष्य जप्त्वेदं परं हर्षमवाप्तवान्।<br>
त्रिराचम्य शुचिर्भूत्वा धनुरादाय वीर्यवान्॥ २९॥<br>
<br>
रावणं प्रेक्ष्य हृष्टात्मा जयार्थं समुपागमत्।<br>
सर्वयत्नेन महता वृतस्तस्य वधेऽभवत्॥ ३०॥<br>
<br>
अथ रविरवदन्निरीक्ष्य रामं<br>
मुदितमनाः परमं प्रहृष्यमाणः।<br>
निशिचरपतिसंक्षयं विदित्वा<br>
सुरगणमध्यगतो वचस्त्वरेति॥ ३१॥<br>
<br>
<b>इत्यार्षे श्रीमद्रामायणे वाल्मीकीये आदिकाव्ये युद्धकाण्डे पञ्चाधिकशततमः सर्गः ॥ १०५ ॥</b>
