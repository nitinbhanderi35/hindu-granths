<br>
<br>
अथ तस्मिन् निमित्तानि दृष्ट्वा लक्ष्मणपूर्वजः।<br>
सुग्रीवं सम्परिष्वज्य रामो वचनमब्रवीत्॥ १॥<br>
<br>
असम्मन्त्र्य मया सार्धं तदिदं साहसं कृतम्।<br>
एवं साहसयुक्तानि न कुर्वन्ति जनेश्वराः॥ २॥<br>
<br>
संशये स्थाप्य मां चेदं बलं चेमं विभीषणम्।<br>
कष्टं कृतमिदं वीर साहसं साहसप्रिय॥ ३॥<br>
<br>
इदानीं मा कृथा वीर एवंविधमरिंदम।<br>
त्वयि किंचित्समापन्ने किं कार्यं सीतया मम॥ ४॥<br>
<br>
भरतेन महाबाहो लक्ष्मणेन यवीयसा।<br>
शत्रुघ्नेन च शत्रुघ्न स्वशरीरेण वा पुनः॥ ५॥<br>
<br>
त्वयि चानागते पूर्वमिति मे निश्चिता मतिः।<br>
जानतश्चापि ते वीर्यं महेन्द्रवरुणोपम॥ ६॥<br>
<br>
हत्वाहं रावणं युद्धे सपुत्रबलवाहनम्।<br>
अभिषिच्य च लङ्कायां विभीषणमथापि च॥ ७॥<br>
<br>
भरते राज्यमारोप्य त्यक्ष्ये देहं महाबल।<br>
तमेवं वादिनं रामं सुग्रीवः प्रत्यभाषत॥ ८॥<br>
<br>
तव भार्यापहर्तारं दृष्ट्वा राघव रावणम्।<br>
मर्षयामि कथं वीर जानन् विक्रममात्मनः॥ ९॥<br>
<br>
इत्येवं वादिनं वीरमभिनन्द्य च राघवः।<br>
लक्ष्मणं लक्ष्मिसम्पन्नमिदं वचनमब्रवीत्॥ १०॥<br>
<br>
परिगृह्योदकं शीतं वनानि फलवन्ति च।<br>
बलौघं संविभज्येमं व्यूह्य तिष्ठाम लक्ष्मण॥ ११॥<br>
<br>
लोकक्षयकरं भीमं भयं पश्याम्युपस्थितम्।<br>
निबर्हणं प्रवीराणामृक्षवानररक्षसाम्॥ १२॥<br>
<br>
वाता हि परुषं वान्ति कम्पते च वसुंधरा।<br>
पर्वताग्राणि वेपन्ते नदन्ति धरणीधराः॥ १३॥<br>
<br>
मेघाः क्रव्यादसंकाशाः परुषाः परुषस्वराः।<br>
क्रूराः क्रूरं प्रवर्षन्ते मिश्रं शोणितबिन्दुभिः॥ १४॥<br>
<br>
रक्तचन्दनसंकाशा संध्या परमदारुणा।<br>
ज्वलच्च निपतत्येतदादित्यादग्निमण्डलम्॥ १५॥<br>
<br>
आदित्यमभिवाश्यन्ति जनयन्तो महद्भयम्।<br>
दीना दीनस्वरा घोरा अप्रशस्ता मृगद्विजाः॥ १६॥<br>
<br>
रजन्यामप्रकाशश्च संतापयति चन्द्रमाः।<br>
कृष्णरक्तांशुपर्यन्तो यथा लोकस्य संक्षये॥ १७॥<br>
<br>
ह्रस्वो रूक्षोऽप्रशस्तश्च परिवेषः सुलोहितः।<br>
आदित्यमण्डले नीलं लक्ष्म लक्ष्मण दृश्यते॥ १८॥<br>
<br>
दृश्यन्ते न यथावच्च नक्षत्राण्यभिवर्तते।<br>
युगान्तमिव लोकस्य पश्य लक्ष्मण शंसति॥ १९॥<br>
<br>
काकाः श्येनास्तथा गृध्रा नीचैः परिपतन्ति च।<br>
शिवाश्चाप्यशुभा वाचः प्रवदन्ति महास्वनाः॥ २०॥<br>
<br>
शैलैः शूलैश्च खड्गैश्च विमुक्तैः कपिराक्षसैः।<br>
भविष्यत्यावृता भूमिर्मांसशोणितकर्दमा॥ २१॥<br>
<br>
क्षिप्रमद्य दुराधर्षां पुरीं रावणपालिताम्।<br>
अभियाम जवेनैव सर्वतो हरिभिर्वृताः॥ २२॥<br>
<br>
इत्येवं तु वदन् वीरो लक्ष्मणं लक्ष्मणाग्रजः।<br>
तस्मादवातरच्छीघ्रं पर्वताग्रान्महाबलः॥ २३॥<br>
<br>
अवतीर्य तु धर्मात्मा तस्माच्छैलात् स राघवः।<br>
परैः परमदुर्धर्षं ददर्श बलमात्मनः॥ २४॥<br>
<br>
संनह्य तु ससुग्रीवः कपिराजबलं महत्।<br>
कालज्ञो राघवः काले संयुगायाभ्यचोदयत्॥ २५॥<br>
<br>
ततः काले महाबाहुर्बलेन महता वृतः।<br>
प्रस्थितः पुरतो धन्वी लङ्कामभिमुखः पुरीम्॥ २६॥<br>
<br>
तं विभीषणसुग्रीवौ हनूमाञ्जाम्बवान् नलः।<br>
ऋक्षराजस्तथा नीलो लक्ष्मणश्चान्वयुस्तदा॥ २७॥<br>
<br>
ततः पश्चात् सुमहती पृतनर्क्षवनौकसाम्।<br>
प्रच्छाद्य महतीं भूमिमनुयाति स्म राघवम्॥ २८॥<br>
<br>
शैलशृङ्गाणि शतशः प्रवृद्धांश्च महीरुहान्।<br>
जगृहुः कुञ्जरप्रख्या वानराः परवारणाः॥ २९॥<br>
<br>
तौ त्वदीर्घेण कालेन भ्रातरौ रामलक्ष्मणौ।<br>
रावणस्य पुरीं लङ्कामासेदतुररिंदमौ॥ ३०॥<br>
<br>
पताकामालिनीं रम्यामुद्यानवनशोभिताम्।<br>
चित्रवप्रां सुदुष्प्रापामुच्चैः प्राकारतोरणाम्॥ ३१॥<br>
<br>
तां सुरैरपि दुर्धर्षां रामवाक्यप्रचोदिताः।<br>
यथानिदेशं सम्पीड्य न्यविशन्त वनौकसः॥ ३२॥<br>
<br>
लङ्कायास्तूत्तरद्वारं शैलशृङ्गमिवोन्नतम्।<br>
रामः सहानुजो धन्वी जुगोप च रुरोध च॥ ३३॥<br>
<br>
लङ्कामुपनिविष्टस्तु रामो दशरथात्मजः।<br>
लक्ष्मणानुचरो वीरः पुरीं रावणपालिताम्॥ ३४॥<br>
<br>
उत्तरद्वारमासाद्य यत्र तिष्ठति रावणः।<br>
नान्यो रामाद्धि तद् द्वारं समर्थः परिरक्षितुम्॥ ३५॥<br>
<br>
रावणाधिष्ठितं भीमं वरुणेनेव सागरम्।<br>
सायुधै राक्षसैर्भीमैरभिगुप्तं समन्ततः॥ ३६॥<br>
<br>
लघूनां त्रासजननं पातालमिव दानवैः।<br>
विन्यस्तानि च योधानां बहूनि विविधानि च॥ ३७॥<br>
<br>
ददर्शायुधजालानि तथैव कवचानि च।<br>
पूर्वं तु द्वारमासाद्य नीलो हरिचमूपतिः॥ ३८॥<br>
<br>
अतिष्ठत् सह मैन्देन द्विविदेन च वीर्यवान्।<br>
अङ्गदो दक्षिणद्वारं जग्राह सुमहाबलः॥ ३९॥<br>
<br>
ऋषभेण गवाक्षेण गजेन गवयेन च।<br>
हनूमान् पश्चिमद्वारं ररक्ष बलवान् कपिः॥ ४०॥<br>
<br>
प्रमाथिप्रघसाभ्यां च वीरैरन्यैश्च संगतः।<br>
मध्यमे च स्वयं गुल्मे सुग्रीवः समतिष्ठत॥ ४१॥<br>
<br>
सह सर्वैर्हरिश्रेष्ठैः सुपर्णपवनोपमैः।<br>
वानराणां तु षट‍‍्त्रिंशत्कोट्यः प्रख्यातयूथपाः॥ ४२॥<br>
<br>
निपीड्योपनिविष्टाश्च सुग्रीवो यत्र वानरः।<br>
शासनेन तु रामस्य लक्ष्मणः सविभीषणः॥ ४३॥<br>
<br>
द्वारे द्वारे हरीणां तु कोटिं कोटीर्न्यवेशयत्।<br>
पश्चिमेन तु रामस्य सुषेणः सहजाम्बवान्॥ ४४॥<br>
<br>
अदूरान्मध्यमे गुल्मे तस्थौ बहुबलानुगः।<br>
ते तु वानरशार्दूलाः शार्दूला इव दंष्ट्रिणः।<br>
गृहीत्वा द्रुमशैलाग्रान् हृष्टा युद्धाय तस्थिरे॥ ४५॥<br>
<br>
सर्वे विकृतलाङ्गूलाः सर्वे दंष्ट्रानखायुधाः।<br>
सर्वे विकृतचित्राङ्गाः सर्वे च विकृताननाः॥ ४६॥<br>
<br>
दशनागबलाः केचित् केचिद् दशगुणोत्तराः।<br>
केचिन्नागसहस्रस्य बभूवुस्तुल्यविक्रमाः॥ ४७॥<br>
<br>
सन्ति चौघबलाः केचित् केचिच्छतगुणोत्तराः।<br>
अप्रमेयबलाश्चान्ये तत्रासन् हरियूथपाः॥ ४८॥<br>
<br>
अद्भुतश्च विचित्रश्च तेषामासीत् समागमः।<br>
तत्र वानरसैन्यानां शलभानामिवोद‍्गमः॥ ४९॥<br>
<br>
परिपूर्णमिवाकाशं सम्पूर्णेव च मेदिनी।<br>
लङ्कामुपनिविष्टैश्च सम्पतद्भिश्च वानरैः॥ ५०॥<br>
<br>
शतं शतसहस्राणां पृतनर्क्षवनौकसाम्।<br>
लङ्काद्वाराण्युपाजग्मुरन्ये योद्धुं समन्ततः॥ ५१॥<br>
<br>
आवृतः स गिरिः सर्वैस्तैः समन्तात् प्लवङ्गमैः।<br>
अयुतानां सहस्रं च पुरीं तामभ्यवर्तत॥ ५२॥<br>
<br>
वानरैर्बलवद्भिश्च बभूव द्रुमपाणिभिः।<br>
सर्वतः संवृता लङ्का दुष्प्रवेशापि वायुना॥ ५३॥<br>
<br>
राक्षसा विस्मयं जग्मुः सहसाभिनिपीडिताः।<br>
वानरैर्मेघसंकाशैः शक्रतुल्यपराक्रमैः॥ ५४॥<br>
<br>
महाञ्छब्दोऽभवत् तत्र बलौघस्याभिवर्ततः।<br>
सागरस्येव भिन्नस्य यथा स्यात् सलिलस्वनः॥ ५५॥<br>
<br>
तेन शब्देन महता सप्राकारा सतोरणा।<br>
लङ्का प्रचलिता सर्वा सशैलवनकानना॥ ५६॥<br>
<br>
रामलक्ष्मणगुप्ता सा सुग्रीवेण च वाहिनी।<br>
बभूव दुर्धर्षतरा सर्वैरपि सुरासुरैः॥ ५७॥<br>
<br>
राघवः संनिवेश्यैवं स्वसैन्यं रक्षसां वधे।<br>
सम्मन्त्र्य मन्त्रिभिः सार्धं निश्चित्य च पुनः पुनः॥ ५८॥<br>
<br>
आनन्तर्यमभिप्रेप्सुः क्रमयोगार्थतत्त्ववित् ।<br>
विभीषणस्यानुमते राजधर्ममनुस्मरन्॥ ५९॥<br>
<br>
अङ्गदं वालितनयं समाहूयेदमब्रवीत्।<br>
गत्वा सौम्य दशग्रीवं ब्रूहि मद्वचनात् कपे॥ ६०॥<br>
<br>
लङ्घयित्वा पुरीं लङ्कां भयं त्यक्त्वा गतव्यथः।<br>
भ्रष्टश्रीकं गतैश्वर्यं मुमूर्षानष्टचेतनम्॥ ६१॥<br>
<br>
ऋषीणां देवतानां च गन्धर्वाप्सरसां तथा।<br>
नागानामथ यक्षाणां राज्ञां च रजनीचर॥ ६२॥<br>
<br>
यच्च पापं कृतं मोहादवलिप्तेन राक्षस।<br>
नूनं ते विगतो दर्पः स्वयंभूवरदानजः।<br>
तस्य पापस्य सम्प्राप्ता व्युष्टिरद्य दुरासदा॥ ६३॥<br>
<br>
यस्य दण्डधरस्तेऽहं दाराहरणकर्शितः।<br>
दण्डं धारयमाणस्तु लङ्काद्वारे व्यवस्थितः॥ ६४॥<br>
<br>
पदवीं देवतानां च महर्षीणां च राक्षस।<br>
राजर्षीणां च सर्वेषां गमिष्यसि युधि स्थिरः॥ ६५॥<br>
<br>
बलेन येन वै सीतां मायया राक्षसाधम।<br>
मामतिक्रमयित्वा त्वं हृतवांस्तन्निदर्शय॥ ६६॥<br>
<br>
अराक्षसमिमं लोकं कर्तास्मि निशितैः शरैः।<br>
न चेच्छरणमभ्येषि तामादाय तु मैथिलीम्॥ ६७॥<br>
<br>
धर्मात्मा राक्षसश्रेष्ठः सम्प्राप्तोऽयं विभीषणः।<br>
लङ्कैश्वर्यमिदं श्रीमान् ध्रुवं प्राप्नोत्यकण्टकम्॥ ६८॥<br>
<br>
नहि राज्यमधर्मेण भोक्तुं क्षणमपि त्वया।<br>
शक्यं मूर्खसहायेन पापेनाविदितात्मना॥ ६९॥<br>
<br>
युध्यस्व मा धृतिं कृत्वा शौर्यमालम्ब्य राक्षस।<br>
मच्छरैस्त्वं रणे शान्तस्ततः पूतो भविष्यसि॥ ७०॥<br>
<br>
यद्याविशसि लोकांस्त्रीन् पक्षीभूतो निशाचर।<br>
मम चक्षुःपथं प्राप्य न जीवन् प्रतियास्यसि॥ ७१॥<br>
<br>
ब्रवीमि त्वां हितं वाक्यं क्रियतामौर्ध्वदेहिकम्।<br>
सुदृष्टा क्रियतां लङ्का जीवितं ते मयि स्थितम्॥ ७२॥<br>
<br>
इत्युक्तः स तु तारेयो रामेणाक्लिष्टकर्मणा।<br>
जगामाकाशमाविश्य मूर्तिमानिव हव्यवाट्॥ ७३॥<br>
<br>
सोऽतिपत्य मुहूर्तेन श्रीमान् रावणमन्दिरम्।<br>
ददर्शासीनमव्यग्रं रावणं सचिवैः सह॥ ७४॥<br>
<br>
ततस्तस्याविदूरेण निपत्य हरिपुंगवः।<br>
दीप्ताग्निसदृशस्तस्थावङ्गदः कनकाङ्गदः॥ ७५॥<br>
<br>
तद् रामवचनं सर्वमन्यूनाधिकमुत्तमम्।<br>
सामात्यं श्रावयामास निवेद्यात्मानमात्मना॥ ७६॥<br>
<br>
दूतोऽहं कोसलेन्द्रस्य रामस्याक्लिष्टकर्मणः।<br>
वालिपुत्रोऽङ्गदो नाम यदि ते श्रोत्रमागतः॥ ७७॥<br>
<br>
आह त्वां राघवो रामः कौसल्यानन्दवर्धनः।<br>
निष्पत्य प्रतियुध्यस्व नृशंस पुरुषो भव॥ ७८॥<br>
<br>
हन्तास्मि त्वां सहामात्यं सपुत्रज्ञातिबान्धवम्।<br>
निरुद्विग्नास्त्रयो लोका भविष्यन्ति हते त्वयि॥ ७९॥<br>
<br>
देवदानवयक्षाणां गन्धर्वोरगरक्षसाम्।<br>
शत्रुमद्योद्धरिष्यामि त्वामृषीणां च कण्टकम्॥ ८०॥<br>
<br>
विभीषणस्य चैश्वर्यं भविष्यति हते त्वयि।<br>
न चेत् सत्कृत्य वैदेहीं प्रणिपत्य प्रदास्यसि॥ ८१॥<br>
<br>
इत्येवं परुषं वाक्यं ब्रुवाणे हरिपुङ्गवे।<br>
अमर्षवशमापन्नो निशाचरगणेश्वरः॥ ८२॥<br>
<br>
ततः स रोषमापन्नः शशास सचिवांस्तदा।<br>
गृह्यतामिति दुर्मेधा वध्यतामिति चासकृत्॥ ८३॥<br>
<br>
रावणस्य वचः श्रुत्वा दीप्ताग्निमिव तेजसा।<br>
जगृहुस्तं ततो घोराश्चत्वारो रजनीचराः॥ ८४॥<br>
<br>
ग्राहयामास तारेयः स्वयमात्मानमात्मवान्।<br>
बलं दर्शयितुं वीरो यातुधानगणे तदा॥ ८५॥<br>
<br>
स तान् बाहुद्वयासक्तानादाय पतगानिव।<br>
प्रासादं शैलसंकाशमुत्पपाताङ्गदस्तदा॥ ८६॥<br>
<br>
तस्योत्पतनवेगेन निर्धूतास्तत्र राक्षसाः।<br>
भूमौ निपतिताः सर्वे राक्षसेन्द्रस्य पश्यतः॥ ८७॥<br>
<br>
ततः प्रासादशिखरं शैलशृङ्गमिवोन्नतम्।<br>
चक्राम राक्षसेन्द्रस्य वालिपुत्रः प्रतापवान्॥ ८८॥<br>
<br>
पफाल च तदाक्रान्तं दशग्रीवस्य पश्यतः।<br>
पुरा हिमवतः शृङ्गं वज्रेणेव विदारितम्॥ ८९॥<br>
<br>
भङ्‍क्त्वा प्रासादशिखरं नाम विश्राव्य चात्मनः।<br>
विनद्य सुमहानादमुत्पपात विहायसा॥ ९०॥<br>
<br>
व्यथयन् राक्षसान् सर्वान् हर्षयंश्चापि वानरान्।<br>
स वानराणां मध्ये तु रामपार्श्वमुपागतः॥ ९१॥<br>
<br>
रावणस्तु परं चक्रे क्रोधं प्रासादधर्षणात्।<br>
विनाशं चात्मनः पश्यन् निःश्वासपरमोऽभवत्॥ ९२॥<br>
<br>
रामस्तु बहुभिर्हृष्टैर्विनदद्भिः प्लवङ्गमैः।<br>
वृतो रिपुवधाकाङ्क्षी युद्धायैवाभ्यवर्तत॥ ९३॥<br>
<br>
सुषेणस्तु महावीर्यो गिरिकूटोपमो हरिः।<br>
बहुभिः संवृतस्तत्र वानरैः कामरूपिभिः॥ ९४॥<br>
<br>
स तु द्वाराणि संयम्य सुग्रीववचनात् कपिः।<br>
पर्यक्रामत दुर्धर्षो नक्षत्राणीव चन्द्रमाः॥ ९५॥<br>
<br>
तेषामक्षौहिणिशतं समवेक्ष्य वनौकसाम्।<br>
लङ्कामुपनिविष्टानां सागरं चाभिवर्तताम्॥ ९६॥<br>
<br>
राक्षसा विस्मयं जग्मुस्त्रासं जग्मुस्तथापरे।<br>
अपरे समरे हर्षाद्धर्षमेवोपपेदिरे॥ ९७॥<br>
<br>
कृत्स्नं हि कपिभिर्व्याप्तं प्राकारपरिखान्तरम्।<br>
ददृशू राक्षसा दीनाः प्राकारं वानरीकृतम्।<br>
हाहाकारमकुर्वन्त राक्षसा भयमागताः॥ ९८॥<br>
<br>
तस्मिन् महाभीषणके प्रवृत्ते<br>
कोलाहले राक्षसराजयोधाः।<br>
प्रगृह्य रक्षांसि महायुधानि<br>
युगान्तवाता इव संविचेरुः॥ ९९॥<br>
<br>
<br>
इत्यार्षे श्रीमद्रामायणे वाल्मीकीये आदिकाव्ये श्रीमद्युद्धकाण्डे एकचत्वारिंशः सर्गः ।। ४१ ।।	<br>
