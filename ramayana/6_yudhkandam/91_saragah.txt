<br>
<b>श्रीमद्वाल्मीकियरामायणे युद्धकाण्डे एकनवतितमः सर्गः ॥६-९१॥</b><br>
<br>
रुधिरक्लिन्नगात्रस्तु लक्ष्मणः शुभलक्षणः।<br>
बभूव हृष्टस्तं हत्वा शत्रुजेतारमाहवे॥ १॥<br>
<br>
ततः स जाम्बवन्तं च हनूमन्तं च वीर्यवान्।<br>
संनिपत्य महातेजास्तांश्च सर्वान् वनौकसः॥ २॥<br>
<br>
आजगाम ततः शीघ्रं यत्र सुग्रीवराघवौ।<br>
विभीषणमवष्टभ्य हनूमन्तं च लक्ष्मणः॥ ३॥<br>
<br>
ततो राममभिक्रम्य सौमित्रिरभिवाद्य च।<br>
तस्थौ भ्रातृसमीपस्थः शक्रस्येन्द्रानुजो यथा॥ ४॥<br>
<br>
निष्टनन्निव चागत्य राघवाय महात्मने।<br>
आचचक्षे तदा वीरो घोरमिन्द्रजितो वधम्॥ ५॥<br>
<br>
रावणेस्तु शिरश्छिन्नं लक्ष्मणेन महात्मना।<br>
न्यवेदयत रामाय तदा हृष्टो विभीषणः॥ ६॥<br>
<br>
श्रुत्वैव तु महावीर्यो लक्ष्मणेनेन्द्रजिद्वधम्।<br>
प्रहर्षमतुलं लेभे वाक्यं चेदमुवाच ह॥ ७॥<br>
<br>
साधु लक्ष्मण तुष्टोऽस्मि कर्म चासुकरं कृतम्।<br>
रावणेर्हि विनाशेन जितमित्युपधारय॥ ८॥<br>
<br>
स तं शिरस्युपाघ्राय लक्ष्मणं कीर्तिवर्धनम्।<br>
लज्जमानं बलात् स्नेहादङ्कमारोप्य वीर्यवान्॥ ९॥<br>
<br>
उपवेश्य तमुत्सङ्गे परिष्वज्यावपीडितम्।<br>
भ्रातरं लक्ष्मणं स्निग्धं पुनः पुनरुदैक्षत॥ १०॥<br>
<br>
शल्यसम्पीडितं शस्तं निःश्वसन्तं तु लक्ष्मणम्।<br>
रामस्तु दुःखसंतप्तं तं तु निःश्वासपीडितम्॥ ११॥<br>
<br>
मूर्ध्नि चैनमुपाघ्राय भूयः संस्पृश्य च त्वरन्।<br>
उवाच लक्ष्मणं वाक्यमाश्वास्य पुरुषर्षभः॥ १२॥<br>
<br>
कृतं परमकल्याणं कर्म दुष्करकर्मणा।<br>
अद्य मन्ये हते पुत्रे रावणं निहतं युधि॥ १३॥<br>
<br>
अद्याहं विजयी शत्रौ हते तस्मिन् दुरात्मनि।<br>
रावणस्य नृशंसस्य दिष्ट्या वीर त्वया रणे॥ १४॥<br>
<br>
छिन्नो हि दक्षिणो बाहुः स हि तस्य व्यपाश्रयः।<br>
विभीषणहनूमद‍्भ्यां कृतं कर्म महद् रणे॥ १५॥<br>
<br>
अहोरात्रैस्त्रिभिर्वीरः कथंचिद् विनिपातितः।<br>
निरमित्रः कृतोऽस्म्यद्य निर्यास्यति हि रावणः॥ १६॥<br>
<br>
बलव्यूहेन महता निर्यास्यति हि रावणः।<br>
बलव्यूहेन महता श्रुत्वा पुत्रं निपातितम्॥ १७॥<br>
<br>
तं पुत्रवधसंतप्तं निर्यान्तं राक्षसाधिपम्।<br>
बलेनावृत्य महता निहनिष्यामि दुर्जयम्॥ १८॥<br>
<br>
त्वया लक्ष्मण नाथेन सीता च पृथिवी च मे।<br>
न दुष्प्रापा हते तस्मिन् शक्रजेतरि चाहवे॥ १९॥<br>
<br>
स तं भ्रातरमाश्वास्य परिष्वज्य च राघवः।<br>
रामः सुषेणं मुदितः समाभाष्येदमब्रवीत्॥ २०॥<br>
<br>
विशल्योऽयं महाप्राज्ञ सौमित्रिर्मित्रवत्सलः।<br>
यथा भवति सुस्वस्थस्तथा त्वं समुपाचर॥ २१॥<br>
<br>
विशल्यः क्रियतां क्षिप्रं सौमित्रिः सविभीषणः।<br>
ऋक्षवानरसैन्यानां शूराणां द्रुमयोधिनाम्॥ २२॥<br>
<br>
ये चाप्यन्येऽत्र युध्यन्ति सशल्या व्रणिनस्तथा।<br>
तेऽपि सर्वे प्रयत्नेन क्रियन्ते सुखिनस्त्वया॥ २३॥<br>
<br>
एवमुक्तः स रामेण महात्मा हरियूथपः।<br>
लक्ष्मणाय ददौ नस्तः सुषेणः परमौषधम्॥ २४॥<br>
<br>
स तस्य गन्धमाघ्राय विशल्यः समपद्यत।<br>
तदा निर्वेदनश्चैव संरूढव्रण एव च॥ २५॥<br>
<br>
विभीषणमुखानां च सुहृदां राघवाज्ञया।<br>
सर्ववानरमुख्यानां चिकित्सामकरोत् तदा॥ २६॥<br>
<br>
ततः प्रकृतिमापन्नो हृतशल्यो गतक्लमः।<br>
सौमित्रिर्मुमुदे तत्र क्षणेन विगतज्वरः॥ २७॥<br>
<br>
तदैव रामः प्लवगाधिपस्तथा<br>
विभीषणश्चर्क्षपतिश्च वीर्यवान्।<br>
अवेक्ष्य सौमित्रिमरोगमुत्थितं<br>
मुदा ससैन्याः सुचिरं जहर्षिरे॥ २८॥<br>
<br>
अपूजयत् कर्म स लक्ष्मणस्य<br>
सुदुष्करं दाशरथिर्महात्मा।<br>
बभूव हृष्टो युधि वानरेन्द्रो<br>
निशम्य तं शक्रजितं निपातितम्॥ २९॥<br>
<br>
<b>इत्यार्षे श्रीमद्रामायणे वाल्मीकीये आदिकाव्ये युद्धकाण्डे एकनवतितमः सर्गः ॥ ९१ ॥</b>
