<br>
<b>श्रीमद्वाल्मीकियरामायणे युद्धकाण्डे एकाधिकशततमः सर्गः ॥६-१०१॥</b><br>
<br>
शक्त्या निपातितं दृष्ट्वा रावणेन बलीयसा।<br>
लक्ष्मणं समरे शूरं शोणितौघपरिप्लुतम्॥ १॥<br>
<br>
स दत्त्वा तुमुलं युद्धं रावणस्य दुरात्मनः।<br>
विसृजन्नेव बाणौघान् सुषेणमिदमब्रवीत्॥ २॥<br>
<br>
एष रावणवीर्येण लक्ष्मणः पतितो भुवि।<br>
सर्पवच्चेष्टते वीरो मम शोकमुदीरयन्॥ ३॥<br>
<br>
शोणितार्द्रमिमं वीरं प्राणैः प्रियतरं मम।<br>
पश्यतो मम का शक्तिर्योद‍्धुं पर्याकुलात्मनः॥ ४॥<br>
<br>
अयं स समरश्लाघी भ्राता मे शुभलक्षणः।<br>
यदि पञ्चत्वमापन्नः प्राणैर्मे किं सुखेन वा॥ ५॥<br>
<br>
लज्जतीव हि मे वीर्यं भ्रश्यतीव कराद् धनुः।<br>
सायका व्यवसीदन्ति दृष्टिर्बाष्पवशं गता॥ ६॥<br>
<br>
अवसीदन्ति गात्राणि स्वप्नयाने नृणामिव।<br>
चिन्ता मे वर्धते तीव्रा मुमूर्षापि च जायते॥ ७॥<br>
<br>
भ्रातरं निहतं दृष्ट्वा रावणेन दुरात्मना।<br>
विष्टनन्तं तु दुःखार्तं मर्मण्यभिहतं भृशम्॥ ८॥<br>
<br>
राघवो भ्रातरं दृष्ट्वा प्रियं प्राणं बहिश्चरम्।<br>
दुःखेन महताविष्टो ध्यानशोकपरायणः॥ ९॥<br>
<br>
परं विषादमापन्नो विललापाकुलेन्द्रियः।<br>
भ्रातरं निहतं दृष्ट्वा लक्ष्मणं रणपांसुषु॥ १०॥<br>
<br>
विजयोऽपि हि मे शूर न प्रियायोपकल्पते।<br>
अचक्षुर्विषयश्चन्द्रः कां प्रीतिं जनयिष्यति॥ ११॥<br>
<br>
किं मे युद्धेन किं प्राणैर्युद्धकार्यं न विद्यते।<br>
यत्रायं निहतः शेते रणमूर्धनि लक्ष्मणः॥ १२॥<br>
<br>
यथैव मां वनं यान्तमनुयाति महाद्युतिः।<br>
अहमप्यनुयास्यामि तथैवैनं यमक्षयम्॥ १३॥<br>
<br>
इष्टबन्धुजनो नित्यं मां स नित्यमनुव्रतः।<br>
इमामवस्थां गमितो राक्षसैः कूटयोधिभिः॥ १४॥<br>
<br>
देशे देशे कलत्राणि देशे देशे च बान्धवाः।<br>
तं तु देशं न पश्यामि यत्र भ्राता सहोदरः॥ १५॥<br>
<br>
किं नु राज्येन दुर्धर्षलक्ष्मणेन विना मम।<br>
कथं वक्ष्याम्यहं त्वम्बां सुमित्रां पुत्रवत्सलाम्॥ १६॥<br>
<br>
उपालम्भं न शक्ष्यामि सोढुं दत्तं सुमित्रया।<br>
किं नु वक्ष्यामि कौसल्यां मातरं किं नु कैकयीम्॥ १७॥<br>
<br>
भरतं किं नु वक्ष्यामि शत्रुघ्नं च महाबलम्।<br>
सह तेन वनं यातो विना तेनागतः कथम्॥ १८॥<br>
<br>
इहैव मरणं श्रेयो न तु बन्धुविगर्हणम्।<br>
किं मया दुष्कृतं कर्म कृतमन्यत्र जन्मनि॥ १९॥<br>
<br>
येन मे धार्मिको भ्राता निहतश्चाग्रतः स्थितः।<br>
हा भ्रातर्मनुजश्रेष्ठ शूराणां प्रवर प्रभो॥ २०॥<br>
<br>
एकाकी किं नु मां त्यक्त्वा परलोकाय गच्छसि।<br>
विलपन्तं च मां भ्रातः किमर्थं नावभाषसे॥ २१॥<br>
<br>
उत्तिष्ठ पश्य किं शेषे दीनं मां पश्य चक्षुषा।<br>
शोकार्तस्य प्रमत्तस्य पर्वतेषु वनेषु च॥ २२॥<br>
<br>
विषण्णस्य महाबाहो समाश्वासयिता मम।<br>
राममेवं ब्रुवाणं तु शोकव्याकुलितेन्द्रियम्॥ २३॥<br>
<br>
आश्वासयन्नुवाचेदं सुषेणः परमं वचः।<br>
त्यजेमां नरशार्दूल बुद्धिं वैक्लव्यकारिणीम्॥ २४॥<br>
<br>
शोकसंजननीं चिन्तां तुल्यां बाणैश्चमूमुखे।<br>
नैव पञ्चत्वमापन्नो लक्ष्मणो लक्ष्मिवर्धनः॥ २५॥<br>
<br>
नह्यस्य विकृतं वक्त्रं न च श्यामत्वमागतम्।<br>
सुप्रभं च प्रसन्नं च मुखमस्य निरीक्ष्यताम्॥ २६॥<br>
<br>
पद्मपत्रतलौ हस्तौ सुप्रसन्ने च लोचने।<br>
नेदृशं दृश्यते रूपं गतासूनां विशां पते॥ २७॥<br>
<br>
विषादं मा कृथा वीर सप्राणोऽयमरिंदम।<br>
आख्याति तु प्रसुप्तस्य स्रस्तगात्रस्य भूतले॥ २८॥<br>
<br>
सोच्छ्वासं हृदयं वीर कम्पमानं मुहुर्मुहुः।<br>
एवमुक्त्वा महाप्राज्ञः सुषेणो राघवं वचः॥ २९॥<br>
<br>
समीपस्थमुवाचेदं हनूमन्तं महाकपिम्।<br>
सौम्य शीघ्रमितो गत्वा पर्वतं हि महोदयम्॥ ३०॥<br>
<br>
पूर्वं तु कथितो योऽसौ वीर जाम्बवता तव।<br>
दक्षिणे शिखरे जातां महौषधिमिहानय॥ ३१॥<br>
<br>
विशल्यकरणीं नाम्ना सावर्ण्यकरणीं तथा।<br>
संजीवकरणीं वीर संधानीं च महौषधीम्॥ ३२॥<br>
<br>
संजीवनार्थं वीरस्य लक्ष्मणस्य त्वमानय।<br>
इत्येवमुक्तो हनुमान् गत्वा चौषधिपर्वतम्।<br>
चिन्तामभ्यगमच्छ्रीमानजानंस्ता महौषधीः॥ ३३॥<br>
<br>
तस्य बुद्धिः समुत्पन्ना मारुतेरमितौजसः।<br>
इदमेव गमिष्यामि गृहीत्वा शिखरं गिरेः॥ ३४॥<br>
<br>
अस्मिंस्तु शिखरे जातामोषधीं तां सुखावहाम्।<br>
प्रतर्केणावगच्छामि सुषेणो ह्येवमब्रवीत्॥ ३५॥<br>
<br>
अगृह्य यदि गच्छामि विशल्यकरणीमहम्।<br>
कालात्ययेन दोषः स्याद् वैक्लव्यं च महद्भवेत्॥ ३६॥<br>
<br>
इति संचिन्त्य हनुमान् गत्वा क्षिप्रं महाबलः।<br>
आसाद्य पर्वतश्रेष्ठं त्रिः प्रकम्प्य गिरेः शिरः॥ ३७॥<br>
<br>
फुल्लनानातरुगणं समुत्पाट्य महाबलः।<br>
गृहीत्वा हरिशार्दूलो हस्ताभ्यां समतोलयत्॥ ३८॥<br>
<br>
स नीलमिव जीमूतं तोयपूर्णं नभस्तलात्।<br>
उत्पपात गृहीत्वा तु हनूमान् शिखरं गिरेः॥ ३९॥<br>
<br>
समागम्य महावेगः संन्यस्य शिखरं गिरेः।<br>
विश्रम्य किंचिद्धनुमान् सुषेणमिदमब्रवीत्॥ ४०॥<br>
<br>
औषधीर्नावगच्छामि ता अहं हरिपुङ्गव।<br>
तदिदं शिखरं कृत्स्नं गिरेस्तस्याहृतं मया॥ ४१॥<br>
<br>
एवं कथयमानं तु प्रशस्य पवनात्मजम्।<br>
सुषेणो वानरश्रेष्ठो जग्राहोत्पाट्य चौषधीः॥ ४२॥<br>
<br>
विस्मितास्तु बभूवुस्ते सर्वे वानरपुङ्गवाः।<br>
दृष्ट्वा तु हनुमत्कर्म सुरैरपि सुदुष्करम्॥ ४३॥<br>
<br>
ततः संक्षोदयित्वा तामोषधीं वानरोत्तमः।<br>
लक्ष्मणस्य ददौ नस्तः सुषेणः सुमहाद्युतिः॥ ४४॥<br>
<br>
सशल्यः स समाघ्राय लक्ष्मणः परवीरहा।<br>
विशल्यो विरुजः शीघ्रमुदतिष्ठन्महीतलात्॥ ४५॥<br>
<br>
तमुत्थितं तु हरयो भूतलात् प्रेक्ष्य लक्ष्मणम्।<br>
साधुसाध्विति सुप्रीता लक्ष्मणं प्रत्यपूजयन्॥ ४६॥<br>
<br>
एह्येहीत्यब्रवीद् रामो लक्ष्मणं परवीरहा।<br>
सस्वजे गाढमालिङ्गय बाष्पपर्याकुलेक्षणः॥ ४७॥<br>
<br>
अब्रवीच्च परिष्वज्य सौमित्रिं राघवस्तदा।<br>
दिष्ट्या त्वां वीर पश्यामि मरणात् पुनरागतम्॥ ४८॥<br>
<br>
नहि मे जीवितेनार्थः सीतया च जयेन वा।<br>
को हि मे जीवितेनार्थस्त्वयि पञ्चत्वमागते॥ ४९॥<br>
<br>
इत्येवं ब्रुवतस्तस्य राघवस्य महात्मनः।<br>
खिन्नः शिथिलया वाचा लक्ष्मणो वाक्यमब्रवीत्॥ ५०॥<br>
<br>
तां प्रतिज्ञां प्रतिज्ञाय पुरा सत्यपराक्रम।<br>
लघुः कश्चिदिवासत्त्वो नैवं त्वं वक्तुमर्हसि॥ ५१॥<br>
<br>
नहि प्रतिज्ञां कुर्वन्ति वितथां सत्यवादिनः।<br>
लक्षणं हि महत्त्वस्य प्रतिज्ञापरिपालनम्॥ ५२॥<br>
<br>
नैराश्यमुपगन्तुं च नालं ते मत्कृतेऽनघ।<br>
वधेन रावणस्याद्य प्रतिज्ञामनुपालय॥ ५३॥<br>
<br>
न जीवन् यास्यते शत्रुस्तव बाणपथं गतः।<br>
नर्दतस्तीक्ष्णदंष्ट्रस्य सिंहस्येव महागजः॥ ५४॥<br>
<br>
अहं तु वधमच्छामि शीघ्रमस्य दुरात्मनः।<br>
यावदस्तं न यात्येष कृतकर्मा दिवाकरः॥ ५५॥<br>
<br>
यदि वधमिच्छसि रावणस्य संख्ये<br>
यदि च कृतां हि तवेच्छसि प्रतिज्ञाम्।<br>
यदि तव राजसुताभिलाष आर्य<br>
कुरु च वचो मम शीघ्रमद्य वीर॥ ५६॥<br>
<br>
<b>इत्यार्षे श्रीमद्रामायणे वाल्मीकीये आदिकाव्ये युद्धकाण्डे एकाधिकशततमः सर्गः ॥ १०१ ॥</b>
