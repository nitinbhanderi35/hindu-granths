<br>
सा सीता तच्छिरो दृष्ट्वा तच्च कार्मुकमुत्तमम्।<br>
सुग्रीवप्रतिसंसर्गमाख्यातं च हनूमता॥ १॥<br>
<br>
नयने मुखवर्णं च भर्तुस्तत्सदृशं मुखम्।<br>
केशान् केशान्तदेशं च तं च चूडामणिं शुभम्॥ २॥<br>
<br>
एतैः सर्वैरभिज्ञानैरभिज्ञाय सुदुःखिता।<br>
विजगर्हेऽत्र कैकेयीं क्रोशन्ती कुररी यथा॥ ३॥<br>
<br>
सकामा भव कैकेयि हतोऽयं कुलनन्दनः।<br>
कुलमुत्सादितं सर्वं त्वया कलहशीलया॥ ४॥<br>
<br>
आर्येण किं नु कैकेय्याः कृतं रामेण विप्रियम्।<br>
यन्मया चीरवसनं दत्त्वा प्रव्राजितो वनम्॥ ५॥<br>
<br>
एवमुक्त्वा तु वैदेही वेपमाना तपस्विनी।<br>
जगाम जगतीं बाला छिन्ना तु कदली यथा॥ ६॥<br>
<br>
सा मुहूर्तात् समाश्वस्य परिलभ्याथ चेतनाम्।<br>
तच्छिरः समुपास्थाय विललापायतेक्षणा॥ ७॥<br>
<br>
हा हतास्मि महाबाहो वीरव्रतमनुव्रत।<br>
इमां ते पश्चिमावस्थां गतास्मि विधवा कृता॥ ८॥<br>
<br>
प्रथमं मरणं नार्या भर्तुर्वैगुण्यमुच्यते।<br>
सुवृत्तः साधुवृत्तायाः संवृत्तस्त्वं ममाग्रतः॥ ९॥<br>
<br>
महद् दुःखं प्रपन्नाया मग्नायाः शोकसागरे।<br>
यो हि मामुद्यतस्त्रातुं सोऽपि त्वं विनिपातितः॥ १०॥<br>
<br>
सा श्वश्रूर्मम कौसल्या त्वया पुत्रेण राघव।<br>
वत्सेनेव यथा धेनुर्विवत्सा वत्सला कृता॥ ११॥<br>
<br>
उद्दिष्टं दीर्घमायुस्ते दैवज्ञैरपि राघव।<br>
अनृतं वचनं तेषामल्पायुरसि राघव॥ १२॥<br>
<br>
अथवा नश्यति प्रज्ञा प्राज्ञस्यापि सतस्तव।<br>
पचत्येनं तथा कालो भूतानां प्रभवो ह्ययम्॥ १३॥<br>
<br>
अदृष्टं मृत्युमापन्नः कस्मात् त्वं नयशास्त्रवित्।<br>
व्यसनानामुपायज्ञः कुशलो ह्यसि वर्जने॥ १४॥<br>
<br>
तथा त्वं सम्परिष्वज्य रौद्रयातिनृशंसया।<br>
कालरात्र्या ममाच्छिद्य हृतः कमललोचन॥ १५॥<br>
<br>
इह शेषे महाबाहो मां विहाय तपस्विनीम्।<br>
प्रियामिव यथा नारीं पृथिवीं पुरुषर्षभ॥ १६॥<br>
<br>
अर्चितं सततं यत्नाद् गन्धमाल्यैर्मया तव।<br>
इदं ते मत्प्रियं वीर धनुः काञ्चनभूषितम्॥ १७॥<br>
<br>
पित्रा दशरथेन त्वं श्वशुरेण ममानघ।<br>
सर्वैश्च पितृभिः सार्धं नूनं स्वर्गे समागतः॥ १८॥<br>
<br>
दिवि नक्षत्रभूतं च महत्कर्मकृतं तथा।<br>
पुण्यं राजर्षिवंशं त्वमात्मनः समुपेक्षसे॥ १९॥<br>
<br>
किं मां न प्रेक्षसे राजन् किं वा न प्रतिभाषसे।<br>
बालां बालेन सम्प्राप्तां भार्यां मां सहचारिणीम्॥ २०॥<br>
<br>
संश्रुतं गृह्णता पाणिं चरिष्यामीति यत् त्वया।<br>
स्मर तन्नाम काकुत्स्थ नय मामपि दुःखिताम्॥ २१॥<br>
<br>
कस्मान्मामपहाय त्वं गतो गतिमतां वर।<br>
अस्माल्लोकादमुं लोकं त्यक्त्वा मामपि दुःखिताम्॥ २२॥<br>
<br>
कल्याणै रुचिरं गात्रं परिष्वक्तं मयैव तु।<br>
क्रव्यादैस्तच्छरीरं ते नूनं विपरिकृष्यते॥ २३॥<br>
<br>
अग्निष्टोमादिभिर्यज्ञैरिष्टवानाप्तदक्षिणैः।<br>
अग्निहोत्रेण संस्कारं केन त्वं न तु लप्स्यसे॥ २४॥<br>
<br>
प्रव्रज्यामुपपन्नानां त्रयाणामेकमागतम्।<br>
परिप्रेक्ष्यति कौसल्या लक्ष्मणं शोकलालसा॥ २५॥<br>
<br>
स तस्याः परिपृच्छन्त्या वधं मित्रबलस्य ते।<br>
तव चाख्यास्यते नूनं निशायां राक्षसैर्वधम्॥ २६॥<br>
<br>
सा त्वां सुप्तं हतं ज्ञात्वा मां च रक्षोगृहं गताम्।<br>
हृदयेनावदीर्णेन न भविष्यति राघव॥ २७॥<br>
<br>
मम हेतोरनार्याया अनघः पार्थिवात्मजः।<br>
रामः सागरमुत्तीर्य वीर्यवान् गोष्पदे हतः॥ २८॥<br>
<br>
अहं दाशरथेनोढा मोहात् स्वकुलपांसनी।<br>
आर्यपुत्रस्य रामस्य भार्या मृत्युरजायत॥ २९॥<br>
<br>
नूनमन्यां मया जातिं वारितं दानमुत्तमम्।<br>
याहमद्यैव शोचामि भार्या सर्वातिथेरिह॥ ३०॥<br>
<br>
साधु घातय मां क्षिप्रं रामस्योपरि रावण।<br>
समानय पतिं पत्न्या कुरु कल्याणमुत्तमम्॥ ३१॥<br>
<br>
शिरसा मे शिरश्चास्य कायं कायेन योजय।<br>
रावणानुगमिष्यामि गतिं भर्तुर्महात्मनः॥ ३२॥<br>
<br>
इतीव दुःखसंतप्ता विललापायतेक्षणा।<br>
भर्तुः शिरो धनुश्चैव ददर्श जनकात्मजा॥ ३३॥<br>
<br>
एवं लालप्यमानायां सीतायां तत्र राक्षसः।<br>
अभिचक्राम भर्तारमनीकस्थः कृताञ्जलिः॥ ३४॥<br>
<br>
विजयस्वार्यपुत्रेति सोऽभिवाद्य प्रसाद्य च।<br>
न्यवेदयदनुप्राप्तं प्रहस्तं वाहिनीपतिम्॥ ३५॥<br>
<br>
अमात्यैः सहितः सर्वैः प्रहस्तस्त्वामुपस्थितः।<br>
तेन दर्शनकामेन अहं प्रस्थापितः प्रभो॥ ३६॥<br>
<br>
नूनमस्ति महाराज राजभावात् क्षमान्वित।<br>
किंचिदात्ययिकं कार्यं तेषां त्वं दर्शनं कुरु॥ ३७॥<br>
<br>
एतच्छ्रुत्वा दशग्रीवो राक्षसप्रतिवेदितम्।<br>
अशोकवनिकां त्यक्त्वा मन्त्रिणां दर्शनं ययौ॥ ३८॥<br>
<br>
स तु सर्वं समर्थ्यैव मन्त्रिभिः कृत्यमात्मनः।<br>
सभां प्रविश्य विदधे विदित्वा रामविक्रमम्॥ ३९॥<br>
<br>
अन्तर्धानं तु तच्छीर्षं तच्च कार्मुकमुत्तमम्।<br>
जगाम रावणस्यैव निर्याणसमनन्तरम्॥ ४०॥<br>
<br>
राक्षसेन्द्रस्तु तैः सार्धं मन्त्रिभिर्भीमविक्रमैः।<br>
समर्थयामास तदा रामकार्यविनिश्चयम्॥ ४१॥<br>
<br>
अविदूरस्थितान् सर्वान् बलाध्यक्षान् हितैषिणः।<br>
अब्रवीत् कालसदृशं रावणो राक्षसाधिपः॥ ४२॥<br>
<br>
शीघ्रं भेरीनिनादेन स्फुटं कोणाहतेन मे।<br>
समानयध्वं सैन्यानि वक्तव्यं च न कारणम्॥ ४३॥<br>
<br>
ततस्तथेति प्रतिगृह्य तद्वच-<br>
स्तदैव दूताः सहसा महद् बलम्।<br>
समानयंश्चैव समागतं च<br>
न्यवेदयन् भर्तरि युद्धकाङ्क्षिणि॥ ४४॥<br>
