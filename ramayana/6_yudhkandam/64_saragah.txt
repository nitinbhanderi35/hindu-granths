<br>
<b>श्रीमद्वाल्मीकियरामायणे युद्धकाण्डे चतुष्षष्ठितमः सर्गः ॥६-६४॥</b><br>
<br>
<br>
तदुक्तमतिकायस्य बलिनो बाहुशालिनः।<br>
कुम्भकर्णस्य वचनं श्रुत्वोवाच महोदरः॥ १॥<br>
<br>
कुम्भकर्ण कुले जातो धृष्टः प्राकृतदर्शनः।<br>
अवलिप्तो न शक्नोषि कृत्यं सर्वत्र वेदितुम्॥ २॥<br>
<br>
नहि राजा न जानीते कुम्भकर्ण नयानयौ।<br>
त्वं तु कैशोरकाद् धृष्टः केवलं वक्तुमिच्छसि॥ ३॥<br>
<br>
स्थानं वृद्धिं च हानिं च देशकालविधानवित्।<br>
आत्मनश्च परेषां च बुध्यते राक्षसर्षभः॥ ४॥<br>
<br>
यत् त्वशक्यं बलवता वक्तुं प्राकृतबुद्धिना।<br>
अनुपासितवृद्धेन कः कुर्यात् तादृशं बुधः॥ ५॥<br>
<br>
यांस्तु धर्मार्थकामांस्त्वं ब्रवीषि पृथगाश्रयान्।<br>
अवबोद्धुं स्वभावेन नहि लक्षणमस्ति तान्॥ ६॥<br>
<br>
कर्म चैव हि सर्वेषां कारणानां प्रयोजनम्।<br>
श्रेयः पापीयसां चात्र फलं भवति कर्मणाम्॥ ७॥<br>
<br>
निःश्रेयसफलावेव धर्मार्थावितरावपि।<br>
अधर्मानर्थयोः प्राप्तं फलं च प्रत्यवायिकम्॥ ८॥<br>
<br>
ऐहलौकिकपारक्यं कर्म पुंभिर्निषेव्यते।<br>
कर्माण्यपि तु कल्याणि लभते काममास्थितः॥ ९॥<br>
<br>
तत्र क्लृप्तमिदं राज्ञा हृदि कार्यं मतं च नः।<br>
शत्रौ हि साहसं यत् तत् किमिवात्रापनीयते॥ १०॥<br>
<br>
एकस्यैवाभियाने तु हेतुर्यः प्राहृतस्त्वया।<br>
तत्राप्यनुपपन्नं ते वक्ष्यामि यदसाधु च॥ ११॥<br>
<br>
येन पूर्वं जनस्थाने बहवोऽतिबला हताः।<br>
राक्षसा राघवं तं त्वं कथमेको जयिष्यसि॥ १२॥<br>
<br>
ये पूर्वं निर्जितास्तेन जनस्थाने महौजसः।<br>
राक्षसांस्तान् पुरे सर्वान् भीतानद्य न पश्यसि॥ १३॥<br>
<br>
तं सिंहमिव संक्रुद्धं रामं दशरथात्मजम्।<br>
सर्पं सुप्तमहो बुद्‍ध्वा प्रबोधयितुमिच्छसि॥ १४॥<br>
<br>
ज्वलन्तं तेजसा नित्यं क्रोधेन च दुरासदम्।<br>
कस्तं मृत्युमिवासह्यमासादयितुमर्हति॥ १५॥<br>
<br>
संशयस्थमिदं सर्वं शत्रोः प्रतिसमासने।<br>
एकस्य गमनं तात नहि मे रोचते भृशम्॥ १६॥<br>
<br>
हीनार्थस्तु समृद्धार्थं को रिपुं प्राकृतं यथा।<br>
निश्चितं जीवितत्यागे वशमानेतुमिच्छति॥ १७॥<br>
<br>
यस्य नास्ति मनुष्येषु सदृशो राक्षसोत्तम।<br>
कथमाशंससे योद्धुं तुल्येनेन्द्रविवस्वतोः॥ १८॥<br>
<br>
एवमुक्त्वा तु संरब्धं कुम्भकर्णं महोदरः।<br>
उवाच रक्षसां मध्ये रावणं लोकरावणम्॥ १९॥<br>
<br>
लब्ध्वा पुरस्ताद् वैदेहीं किमर्थं त्वं विलम्बसे।<br>
यदीच्छसि तदा सीता वशगा ते भविष्यति॥ २०॥<br>
<br>
दृष्टः कश्चिदुपायो मे सीतोपस्थानकारकः।<br>
रुचितश्चेत् स्वया बुद्ध्या राक्षसेन्द्र ततः शृणु॥ २१॥<br>
<br>
अहं द्विजिह्वः संह्रादी कुम्भकर्णो वितर्दनः।<br>
पञ्च रामवधायैते निर्यान्तीत्यवघोषय॥ २२॥<br>
<br>
ततो गत्वा वयं युद्धं दास्यामस्तस्य यत्नतः।<br>
जेष्यामो यदि ते शत्रून् नोपायैः कार्यमस्ति नः॥ २३॥<br>
<br>
अथ जीवति नः शत्रुर्वयं च कृतसंयुगाः।<br>
ततः समभिपत्स्यामो मनसा यत् समीक्षितम्॥ २४॥<br>
<br>
वयं युद्धादिहैष्यामो रुधिरेण समुक्षिताः।<br>
विदार्य स्वतनुं बाणै रामनामाङ्कितैः शरैः॥ २५॥<br>
<br>
भक्षितो राघवोऽस्माभिर्लक्ष्मणश्चेति वादिनः।<br>
ततः पादौ ग्रहीष्यामस्त्वं नः कामं प्रपूरय॥ २६॥<br>
<br>
ततोऽवघोषय पुरे गजस्कन्धेन पार्थिव।<br>
हतो रामः सह भ्रात्रा ससैन्य इति सर्वतः॥ २७॥<br>
<br>
प्रीतो नाम ततो भूत्वा भृत्यानां त्वमरिंदम।<br>
भोगांश्च परिवारांश्च कामान् वसु च दापय॥ २८॥<br>
<br>
ततो माल्यानि वासांसि वीराणामनुलेपनम्।<br>
पेयं च बहु योधेभ्यः स्वयं च मुदितः पिब॥ २९॥<br>
<br>
ततोऽस्मिन् बहुलीभूते कौलीने सर्वतो गते।<br>
भक्षितः ससुहृद् रामो राक्षसैरिति विश्रुते॥ ३०॥<br>
<br>
प्रविश्याश्वास्य चापि त्वं सीतां रहसि सान्त्वयन्।<br>
धनधान्यैश्च कामैश्च रत्नैश्चैनां प्रलोभय॥ ३१॥<br>
<br>
अनयोपधया राजन् भूयः शोकानुबन्धया।<br>
अकामा त्वद्वशं सीता नष्टनाथा गमिष्यति॥ ३२॥<br>
<br>
रमणीयं हि भर्तारं विनष्टमधिगम्य सा।<br>
नैराश्यात् स्त्रीलघुत्वाच्च त्वद्वशं प्रतिपत्स्यते॥ ३३॥<br>
<br>
सा पुरा सुखसंवृद्धा सुखार्हा दुःखकर्शिता।<br>
त्वय्यधीनं सुखं ज्ञात्वा सर्वथैव गमिष्यति॥ ३४॥<br>
<br>
एतत् सुनीतं मम दर्शनेन<br>
रामं हि दृष्ट्वैव भवेदनर्थः।<br>
इहैव ते सेत्स्यति मोत्सुको भू-<br>
र्महानयुद्धेन सुखस्य लाभः॥ ३५॥<br>
<br>
अनष्टसैन्यो ह्यनवाप्तसंशयो<br>
रिपुं त्वयुद्धेन जयञ्जनाधिपः।<br>
यशश्च पुण्यं च महान्महीपते<br>
श्रियं च कीर्तिं च चिरं समश्नुते॥ ३६॥<br>
<br>
<br>
<b>इत्यार्षे श्रीमद्रामायणे वाल्मीकीये आदिकाव्ये युद्धकाण्डे चतुष्षष्ठितमः सर्गः ॥ ६४ ॥</b>
