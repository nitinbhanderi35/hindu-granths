<br>
<b>श्रीमद्वाल्मीकियरामायणे युद्धकाण्डे पञ्चनवतितमः सर्गः ॥६-९५॥</b><br>
<br>
आर्तानां राक्षसीनां तु लङ्कायां वै कुले कुले।<br>
रावणः करुणं शब्दं शुश्राव परिदेवितम्॥ १॥<br>
<br>
स तु दीर्घं विनिःश्वस्य मुहूर्तं ध्यानमास्थितः।<br>
बभूव परमक्रुद्धो रावणो भीमदर्शनः॥ २॥<br>
<br>
संदश्य दशनैरोष्ठं क्रोधसंरक्तलोचनः।<br>
राक्षसैरपि दुर्दर्शः कालाग्निरिव मूर्तिमान्॥ ३॥<br>
<br>
उवाच च समीपस्थान् राक्षसान् राक्षसेश्वरः।<br>
क्रोधाव्यक्तकथस्तत्र निर्दहन्निव चक्षुषा॥ ४॥<br>
<br>
महोदरं महापार्श्वं विरूपाक्षं च राक्षसम्।<br>
शीघ्रं वदत सैन्यानि निर्यातेति ममाज्ञया॥ ५॥<br>
<br>
तस्य तद् वचनं श्रुत्वा राक्षसास्ते भयार्दिताः।<br>
चोदयामासुरव्यग्रान् राक्षसांस्तान् नृपाज्ञया॥ ६॥<br>
<br>
ते तु सर्वे तथेत्युक्त्वा राक्षसा भीमदर्शनाः।<br>
कृतस्वस्त्ययनाः सर्वे ते रणाभिमुखा ययुः॥ ७॥<br>
<br>
प्रतिपूज्य यथान्यायं रावणं ते महारथाः।<br>
तस्थुः प्राञ्जलयः सर्वे भर्तुर्विजयकाङ्क्षिणः॥ ८॥<br>
<br>
ततोवाच प्रहस्यैतान् रावणः क्रोधमूर्च्छितः।<br>
महोदरमहापार्श्वौ विरूपाक्षं च राक्षसम्॥ ९॥<br>
<br>
अद्य बाणैर्धनुर्मुक्तैर्युगान्तादित्यसंनिभैः।<br>
राघवं लक्ष्मणं चैव नेष्यामि यमसादनम्॥ १०॥<br>
<br>
खरस्य कुम्भकर्णस्य प्रहस्तेन्द्रजितोस्तथा।<br>
करिष्यामि प्रतीकारमद्य शत्रुवधादहम्॥ ११॥<br>
<br>
नैवान्तरिक्षं न दिशो न च द्यौर्नापि सागराः।<br>
प्रकाशत्वं गमिष्यन्ति मद‍्बाणजलदावृताः॥ १२॥<br>
<br>
अद्य वानरमुख्यानां तानि यूथानि भागशः।<br>
धनुषा शरजालेन वधिष्यामि पतत्त्रिणा॥ १३॥<br>
<br>
अद्य वानरसैन्यानि रथेन पवनौजसा।<br>
धनुःसमुद्रादुद्भूतैर्मथिष्यामि शरोर्मिभिः॥ १४॥<br>
<br>
व्याकोशपद्मवक्त्राणि पद्मकेसरवर्चसाम्।<br>
अद्य यूथतटाकानि गजवत् प्रमथाम्यहम्॥ १५॥<br>
<br>
सशरैरद्य वदनैः संख्ये वानरयूथपाः।<br>
मण्डयिष्यन्ति वसुधां सनालैरिव पङ्कजैः॥ १६॥<br>
<br>
अद्य यूथप्रचण्डानां हरीणां द्रुमयोधिनाम्।<br>
मुक्तेनैकेषुणा युद्धे भेत्स्यामि च शतं शतम्॥ १७॥<br>
<br>
हतो भ्राता च येषां वै येषां च तनयो हतः।<br>
वधेनाद्य रिपोस्तेषां करोम्यश्रुप्रमार्जनम्॥ १८॥<br>
<br>
अद्य मद‍्बाणनिर्भिन्नैः प्रस्तीर्णैर्गतचेतनैः।<br>
करोमि वानरैर्युद्धे यत्नावेक्ष्यतलां महीम्॥ १९॥<br>
<br>
अद्य काकाश्च गृध्राश्च ये च मांसाशिनोऽपरे।<br>
सर्वांस्तांस्तर्पयिष्यामि शत्रुमांसैः शराहतैः॥ २०॥<br>
<br>
कल्प्यतां मे रथः शीघ्रं क्षिप्रमानीयतां धनुः।<br>
अनुप्रयान्तु मां युद्धे येऽत्र शिष्टा निशाचराः॥ २१॥<br>
<br>
तस्य तद् वचनं श्रुत्वा महापार्श्वोऽब्रवीद् वचः।<br>
बलाध्यक्षान् स्थितांस्तत्र बलं संत्वर्यतामिति॥ २२॥<br>
<br>
बलाध्यक्षास्तु संयुक्ता राक्षसांस्तान् गृहे गृहे।<br>
चोदयन्तः परिययुर्लङ्कां लघुपराक्रमाः॥ २३॥<br>
<br>
ततो मुहूर्तान्निष्पेतू राक्षसा भीमदर्शनाः।<br>
नदन्तो भीमवदना नानाप्रहरणैर्भुजैः॥ २४॥<br>
<br>
असिभिः पट्टिशैः शूलैर्गदाभिर्मुसलैर्हलैः।<br>
शक्तिभिस्तीक्ष्णधाराभिर्महद्भिः कूटमुद‍्गरैः॥ २५॥<br>
<br>
यष्टिभिर्विविधैश्चक्रैर्निशितैश्च परश्वधैः।<br>
भिन्दिपालैः शतघ्नीभिरन्यैश्चापि वरायुधैः॥ २६॥<br>
<br>
अथानयन् बलाध्यक्षाश्चत्वारो रावणाज्ञया।<br>
रथानां नियुतं साग्रं नागानां नियुतत्रयम्॥ २७॥<br>
<br>
अश्वानां षष्टिकोट्यस्तु खरोष्ट्राणां तथैव च।<br>
पदातयस्त्वसंख्याता जग्मुस्ते राजशासनात्॥ २८॥<br>
<br>
बलाध्यक्षाश्च संस्थाप्य राज्ञः सेनां पुरःस्थिताम्।<br>
एतस्मिन्नन्तरे सूतः स्थापयामास तं रथम्॥ २९॥<br>
<br>
दिव्यास्त्रवरसम्पन्नं नानालंकारभूषितम्।<br>
नानायुधसमाकीर्णं किङ्किणीजालसंयुतम्॥ ३०॥<br>
<br>
नानारत्नपरिक्षिप्तं रत्नस्तम्भैर्विराजितम्।<br>
जाम्बूनदमयैश्चैव सहस्रकलशैर्वृतम्॥ ३१॥<br>
<br>
तं दृष्ट्वा राक्षसाः सर्वे विस्मयं परमं गताः।<br>
तं दृष्ट्वा सहसोत्थाय रावणो राक्षसेश्वरः॥ ३२॥<br>
<br>
कोटिसूर्यप्रतीकाशं ज्वलन्तमिव पावकम्।<br>
द्रुतं सूतसमायुक्तं युक्ताष्टतुरगं रथम्।<br>
आरुरोह तदा भीमं दीप्यमानं स्वतेजसा॥ ३३॥<br>
<br>
ततः प्रयातः सहसा राक्षसैर्बहुभिर्वृतः।<br>
रावणः सत्त्वगाम्भीर्याद् दारयन्निव मेदिनीम्॥ ३४॥<br>
<br>
ततश्चासीन्महानादस्तूर्याणां च ततस्ततः।<br>
मृदङ्गैः पटहैः शङ्खैः कलहैः सह रक्षसाम्॥ ३५॥<br>
<br>
आगतो रक्षसां राजा छत्रचामरसंयुतः।<br>
सीतापहारी दुर्वृत्तो ब्रह्मघ्नो देवकण्टकः।<br>
योद‍्धुं रघुवरेणेति शुश्रुवे कलहध्वनिः॥ ३६॥<br>
<br>
तेन नादेन महता पृथिवी समकम्पत।<br>
तं शब्दं सहसा श्रुत्वा वानरा दुद्रुवुर्भयात्॥ ३७॥<br>
<br>
रावणस्तु महाबाहुः सचिवैः परिवारितः।<br>
आजगाम महातेजा जयाय विजयं प्रति॥ ३८॥<br>
<br>
रावणेनाभ्यनुज्ञातौ महापार्श्वमहोदरौ।<br>
विरूपाक्षश्च दुर्धर्षो रथानारुरुहुस्तदा॥ ३९॥<br>
<br>
ते तु हृष्टाभिनर्दन्तो भिन्दन्त इव मेदिनीम्।<br>
नादं घोरं विमुञ्चन्तो निर्ययुर्जयकाङ्क्षिणः॥ ४०॥<br>
<br>
ततो युद्धाय तेजस्वी रक्षोगणबलैर्वृतः।<br>
निर्ययावुद्यतधनुः कालान्तकयमोपमः॥ ४१॥<br>
<br>
ततः प्रजविताश्वेन रथेन स महारथः।<br>
द्वारेण निर्ययौ तेन यत्र तौ रामलक्ष्मणौ॥ ४२॥<br>
<br>
ततो नष्टप्रभः सूर्यो दिशश्च तिमिरावृताः।<br>
द्विजाश्च नेदुर्घोराश्च संचचाल च मेदिनी॥ ४३॥<br>
<br>
ववर्ष रुधिरं देवश्चस्खलुश्च तुरंगमाः।<br>
ध्वजाग्रे न्यपतद् गृध्रो विनेदुश्चाशिवं शिवाः॥ ४४॥<br>
<br>
नयनं चास्फुरद् वामं वामो बाहुरकम्पत।<br>
विवर्णवदनश्चासीत् किंचिदभ्रश्यत स्वनः॥ ४५॥<br>
<br>
ततो निष्पततो युद्धे दशग्रीवस्य रक्षसः।<br>
रणे निधनशंसीनि रूपाण्येतानि जज्ञिरे॥ ४६॥<br>
<br>
अन्तरिक्षात् पपातोल्का निर्घातसमनिःस्वना।<br>
विनेदुरशिवा गृध्रा वायसैरभिमिश्रिताः॥ ४७॥<br>
<br>
एतानचिन्तयन् घोरानुत्पातान् समवस्थितान्।<br>
निर्ययौ रावणो मोहाद् वधार्थं कालचोदितः॥ ४८॥<br>
<br>
तेषां तु रथघोषेण राक्षसानां महात्मनाम्।<br>
वानराणामपि चमूर्युद्धायैवाभ्यवर्तत॥ ४९॥<br>
<br>
तेषां तु तुमुलं युद्धं बभूव कपिरक्षसाम्।<br>
अन्योन्यमाह्वयानानां क्रुद्धानां जयमिच्छताम्॥ ५०॥<br>
<br>
ततः क्रुद्धो दशग्रीवः शरैः काञ्चनभूषणैः।<br>
वानराणामनीकेषु चकार कदनं महत्॥ ५१॥<br>
<br>
निकृत्तशिरसः केचिद् रावणेन वलीमुखाः।<br>
केचिद् विच्छिन्नहृदयाः केचिच्छ्रोत्रविवर्जिताः॥ ५२॥<br>
<br>
निरुच्छ्वासा हताः केचित् केचित् पार्श्वेषु दारिताः।<br>
केचिद् विभिन्नशिरसः केचिच्चक्षुर्विनाकृताः॥ ५३॥<br>
<br>
दशाननः क्रोधविवृत्तनेत्रो<br>
यतो यतोऽभ्येति रथेन संख्ये।<br>
ततस्ततस्तस्य शरप्रवेगं<br>
सोढुं न शेकुर्हरियूथपास्ते॥ ५४॥<br>
<br>
<b>इत्यार्षे श्रीमद्रामायणे वाल्मीकीये आदिकाव्ये युद्धकाण्डे पञ्चनवतितमः सर्गः ॥ ९५ ॥</b>
