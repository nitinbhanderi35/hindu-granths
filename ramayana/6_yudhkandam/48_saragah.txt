<br>
<b>श्रीमद्वाल्मीकियरामायणे युद्धकाण्डे सप्तत्रिंशः सर्गः ॥६-४८॥</b><br>
<br>
भर्तारं निहतं दृष्ट्वा लक्ष्मणं च महाबलम्।<br>
विललाप भृशं सीता करुणं शोककर्शिता॥ १॥<br>
<br>
ऊचुर्लाक्षणिका ये मां पुत्रिण्यविधवेति च।<br>
तेऽद्य सर्वे हते रामे ज्ञानिनोऽनृतवादिनः॥ २॥<br>
<br>
यज्वनो महिषीं ये मामूचुः पत्नीं च सत्रिणः।<br>
तेऽद्य सर्वे हते रामे ज्ञानिनोऽनृतवादिनः॥ ३॥<br>
<br>
वीरपार्थिवपत्नीनां ये विदुर्भर्तृपूजिताम्।<br>
तेऽद्य सर्वे हते रामे ज्ञानिनोऽनृतवादिनः॥ ४॥<br>
<br>
ऊचुः संश्रवणे ये मां द्विजाः कार्तान्तिकाः शुभाम्।<br>
तेऽद्य सर्वे हते रामे ज्ञानिनोऽनृतवादिनः॥ ५॥<br>
<br>
इमानि खलु पद्मानि पादयोर्वै कुलस्त्रियः।<br>
आधिराज्येऽभिषिच्यन्ते नरेन्द्रैः पतिभिः सह॥ ६॥<br>
<br>
वैधव्यं यान्ति यैर्नार्योऽलक्षणैर्भाग्यदुर्लभाः।<br>
नात्मनस्तानि पश्यामि पश्यन्ती हतलक्षणा॥ ७॥<br>
<br>
सत्यनामानि पद्मानि स्त्रीणामुक्तानि लक्षणैः।<br>
तान्यद्य निहते रामे वितथानि भवन्ति मे॥ ८॥<br>
<br>
केशाः सूक्ष्माः समा नीला भ्रुवौ चासंहते मम।<br>
वृत्ते चारोमके जङ्घे दन्ताश्चाविरला मम॥ ९॥<br>
<br>
शङ्खे नेत्रे करौ पादौ गुल्फावूरू समौ चितौ।<br>
अनुवृत्तनखाः स्निग्धाः समाश्चाङ्गुलयो मम॥ १०॥<br>
<br>
स्तनौ चाविरलौ पीनौ मामकौ मग्नचूचुकौ।<br>
मग्ना चोत्सेधनी नाभिः पार्श्वोरस्कं च मे चितम्॥ ११॥<br>
<br>
मम वर्णो मणिनिभो मृदून्यङ्गरुहाणि च।<br>
प्रतिष्ठितां द्वादशभिर्मामूचुः शुभलक्षणाम्॥ १२॥<br>
<br>
समग्रयवमच्छिद्रं पाणिपादं च वर्णवत्।<br>
मन्दस्मितेत्येव च मां कन्यालाक्षणिका विदुः॥ १३॥<br>
<br>
आधिराज्येऽभिषेको मे ब्राह्मणैः पतिना सह।<br>
कृतान्तकुशलैरुक्तं तत् सर्वं वितथीकृतम्॥ १४॥<br>
<br>
शोधयित्वा जनस्थानं प्रवृत्तिमुपलभ्य च।<br>
तीर्त्वा सागरमक्षोभ्यं भ्रातरौ गोष्पदे हतौ॥ १५॥<br>
<br>
ननु वारुणमाग्नेयमैन्द्रं वायव्यमेव च।<br>
अस्त्रं ब्रह्मशिरश्चैव राघवौ प्रत्यपद्यत॥ १६॥<br>
<br>
अदृश्यमानेन रणे मायया वासवोपमौ।<br>
मम नाथावनाथाया निहतौ रामलक्ष्मणौ॥ १७॥<br>
<br>
नहि दृष्टिपथं प्राप्य राघवस्य रणे रिपुः।<br>
जीवन् प्रतिनिवर्तेत यद्यपि स्यान्मनोजवः॥ १८॥<br>
<br>
न कालस्यातिभारोऽस्ति कृतान्तश्च सुदुर्जयः।<br>
यत्र रामः सह भ्रात्रा शेते युधि निपातितः॥ १९॥<br>
<br>
न शोचामि तथा रामं लक्ष्मणं च महारथम्।<br>
नात्मानं जननीं चापि यथा श्वश्रूं तपस्विनीम्॥ २०॥<br>
<br>
सा तु चिन्तयते नित्यं समाप्तव्रतमागतम्।<br>
कदा द्रक्ष्यामि सीतां च लक्ष्मणं च सराघवम्॥ २१॥<br>
<br>
परिदेवयमानां तां राक्षसी त्रिजटाब्रवीत्।<br>
मा विषादं कृथा देवि भर्तायं तव जीवति॥ २२॥<br>
<br>
कारणनि च वक्ष्यामि महान्ति सदृशानि च।<br>
यथेमौ जीवतो देवि भ्रातरौ रामलक्ष्मणौ॥ २३॥<br>
<br>
नहि कोपपरीतानि हर्षपर्युत्सुकानि च।<br>
भवन्ति युधि योधानां मुखानि निहते पतौ॥ २४॥<br>
<br>
इदं विमानं वैदेहि पुष्पकं नाम नामतः।<br>
दिव्यं त्वां धारयेन् नेदं यद्येतौ गतजीवितौ॥ २५॥<br>
<br>
हतवीरप्रधाना हि गतोत्साहा निरुद्यमा।<br>
सेना भ्रमति संख्येषु हतकर्णेव नौर्जले॥ २६॥<br>
<br>
इयं पुनरसम्भ्रान्ता निरुद्विग्ना तपस्विनि।<br>
सेना रक्षति काकुत्स्थौ मया प्रीत्या निवेदितौ॥ २७॥<br>
<br>
सा त्वं भव सुविस्रब्धा अनुमानैः सुखोदयैः।<br>
अहतौ पश्य काकुत्स्थौ स्नेहादेतद् ब्रवीमि ते॥ २८॥<br>
<br>
अनृतं नोक्तपूर्वं मे न च वक्ष्यामि मैथिलि।<br>
चारित्रसुखशीलत्वात् प्रविष्टासि मनो मम॥ २९॥<br>
<br>
नेमौ शक्यौ रणे जेतुं सेन्द्रैरपि सुरासुरैः।<br>
तादृशं दर्शनं दृष्ट्वा मया चोदीरितं तव॥ ३०॥<br>
<br>
इदं तु सुमहच्चित्रं शरैः पश्यस्व मैथिलि।<br>
विसंज्ञौ पतितावेतौ नैव लक्ष्मीर्विमुञ्चति॥ ३१॥<br>
<br>
प्रायेण गतसत्त्वानां पुरुषाणां गतायुषाम्।<br>
दृश्यमानेषु वक्त्रेषु परं भवति वैकृतम्॥ ३२॥<br>
<br>
त्यज शोकं च दुःखं च मोहं च जनकात्मजे।<br>
रामलक्ष्मणयोरर्थे नाद्य शक्यमजीवितुम्॥ ३३॥<br>
<br>
श्रुत्वा तु वचनं तस्याः सीता सुरसुतोपमा।<br>
कृताञ्जलिरुवाचेमामेवमस्त्विति मैथिली॥ ३४॥<br>
<br>
विमानं पुष्पकं तत्तु संनिवर्त्य मनोजवम्।<br>
दीना त्रिजटया सीता लङ्कामेव प्रवेशिता॥ ३५॥<br>
<br>
ततस्त्रिजटया सार्धं पुष्पकादवरुह्य सा।<br>
अशोकवनिकामेव राक्षसीभिः प्रवेशिता॥ ३६॥<br>
<br>
प्रविश्य सीता बहुवृक्षखण्डां<br>
तां राक्षसेन्द्रस्य विहारभूमिम्।<br>
सम्प्रेक्ष्य संचिन्त्य च राजपुत्रौ<br>
परं विषादं समुपाजगाम॥ ३७॥<br>
<br>
<b>इत्यार्षे श्रीमद्रामायणे वाल्मीकीये आदिकाव्ये युद्धकाण्डे अष्टचत्वारिंशः सर्गः ॥ ४८ ॥</b>
