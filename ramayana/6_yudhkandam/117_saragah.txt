<br>
ततो हि दुर्मना रामः श्रुत्वैवं वदतां गिरः।<br>
दध्यौ मुहूर्तं धर्मात्मा बाष्पव्याकुललोचनः॥ १॥<br>
<br>
ततो वैश्रवणो राजा यमश्च पितृभिः सह।<br>
सहस्राक्षश्च देवेशो वरुणश्च जलेश्वरः॥ २॥<br>
<br>
षडर्धनयनः श्रीमान् महादेवो वृषध्वजः।<br>
कर्ता सर्वस्य लोकस्य ब्रह्मा ब्रह्मविदां वरः॥ ३॥<br>
<br>
एते सर्वे समागम्य विमानैः सूर्यसंनिभैः।<br>
आगम्य नगरीं लङ्कामभिजग्मुश्च राघवम्॥ ४॥<br>
<br>
ततः सहस्ताभरणान् प्रगृह्य विपुलान् भुजान्।<br>
अब्रुवंस्त्रिदशश्रेष्ठा राघवं प्राञ्जलिं स्थितम्॥ ५॥<br>
<br>
कर्ता सर्वस्य लोकस्य श्रेष्ठो ज्ञानविदां विभुः।<br>
उपेक्षसे कथं सीतां पतन्तीं हव्यवाहने।<br>
कथं देवगणश्रेष्ठमात्मानं नावबुद‍्ध््यसे॥ ६॥<br>
<br>
ऋतधामा वसुः पूर्वं वसूनां च प्रजापतिः।<br>
त्रयाणामपि लोकानामादिकर्ता स्वयंप्रभुः॥ ७॥<br>
<br>
रुद्राणामष्टमो रुद्रः साध्यानामपि पञ्चमः।<br>
अश्विनौ चापि कर्णौ ते सूर्याचन्द्रमसौ दृशौ॥ ८॥<br>
<br>
अन्ते चादौ च मध्ये च दृश्यसे च परंतप।<br>
उपेक्षसे च वैदेहीं मानुषः प्राकृतो यथा॥ ९॥<br>
<br>
इत्युक्तो लोकपालैस्तैः स्वामी लोकस्य राघवः।<br>
अब्रवीत् त्रिदशश्रेष्ठान् रामो धर्मभृतां वरः॥ १०॥<br>
<br>
आत्मानं मानुषं मन्ये रामं दशरथात्मजम्।<br>
सोऽहं यश्च यतश्चाहं भगवांस्तद् ब्रवीतु मे॥ ११॥<br>
<br>
इति ब्रुवाणं काकुत्स्थं ब्रह्मा ब्रह्मविदां वरः।<br>
अब्रवीच्छृणु मे वाक्यं सत्यं सत्यपराक्रम॥ १२॥<br>
<br>
भवान् नारायणो देवः श्रीमांश्चक्रायुधः प्रभुः।<br>
एकशृङ्गो वराहस्त्वं भूतभव्यसपत्नजित्॥ १३॥<br>
<br>
अक्षरं ब्रह्म सत्यं च मध्ये चान्ते च राघव।<br>
लोकानां त्वं परो धर्मो विष्वक्सेनश्चतुर्भुजः॥ १४॥<br>
<br>
शार्ङ्गधन्वा हृषीकेशः पुरुषः पुरुषोत्तमः।<br>
अजितः खड्गधृग् विष्णुः कृष्णश्चैव बृहद‍्बलः॥ १५॥<br>
<br>
सेनानीर्ग्रामणीश्च त्वं बुद्धिः सत्त्वं क्षमा दमः।<br>
प्रभवश्चाप्ययश्च त्वमुपेन्द्रो मधुसूदनः॥ १६॥<br>
<br>
इन्द्रकर्मा महेन्द्रस्त्वं पद्मनाभो रणान्तकृत्।<br>
शरण्यं शरणं च त्वामाहुर्दिव्या महर्षयः॥ १७॥<br>
<br>
सहस्रशृङ्गो वेदात्मा शतशीर्षो महर्षभः।<br>
त्वं त्रयाणां हि लोकानामादिकर्ता स्वयंप्रभुः॥ १८॥<br>
<br>
सिद्धानामपि साध्यानामाश्रयश्चासि पूर्वजः।<br>
त्वं यज्ञस्त्वं वषट्कारस्त्वमोंकारः परात्परः॥ १९॥<br>
<br>
प्रभवं निधनं चापि नो विदुः को भवानिति।<br>
दृश्यसे सर्वभूतेषु गोषु च ब्राह्मणेषु च॥ २०॥<br>
<br>
दिक्षु सर्वासु गगने पर्वतेषु नदीषु च।<br>
सहस्रचरणः श्रीमान् शतशीर्षः सहस्रदृक्॥ २१॥<br>
<br>
त्वं धारयसि भूतानि पृथिवीं सर्वपर्वतान्।<br>
अन्ते पृथिव्याः सलिले दृश्यसे त्वं महोरगः॥ २२॥<br>
<br>
त्रीँल्लोकान् धारयन् राम देवगन्धर्वदानवान्।<br>
अहं ते हृदयं राम जिह्वा देवी सरस्वती॥ २३॥<br>
<br>
देवा रोमाणि गात्रेषु ब्रह्मणा निर्मिताः प्रभो।<br>
निमेषस्ते स्मृता रात्रिरुन्मेषो दिवसस्तथा॥ २४॥<br>
<br>
संस्कारास्त्वभवन् वेदा नैतदस्ति त्वया विना।<br>
जगत् सर्वं शरीरं ते स्थैर्यं ते वसुधातलम्॥ २५॥<br>
<br>
अग्निः कोपः प्रसादस्ते सोमः श्रीवत्सलक्षणः।<br>
त्वया लोकास्त्रयः क्रान्ताः पुरा स्वैर्विक्रमैस्त्रिभिः॥ २६॥<br>
<br>
महेन्द्रश्च कृतो राजा बलिं बद्‍ध्वा सुदारुणम्।<br>
सीता लक्ष्मीर्भवान् विष्णुर्देवः कृष्णः प्रजापतिः॥ २७॥<br>
<br>
वधार्थं रावणस्येह प्रविष्टो मानुषीं तनुम्।<br>
तदिदं नस्त्वया कार्यं कृतं धर्मभृतां वर॥ २८॥<br>
<br>
निहतो रावणो राम प्रहृष्टो दिवमाक्रम।<br>
अमोघं देव वीर्यं ते न ते मोघाः पराक्रमाः॥ २९॥<br>
<br>
अमोघं दर्शनं राम अमोघस्तव संस्तवः।<br>
अमोघास्ते भविष्यन्ति भक्तिमन्तो नरा भुवि॥ ३०॥<br>
<br>
ये त्वां देवं ध्रुवं भक्ताः पुराणं पुरुषोत्तमम्।<br>
प्राप्नुवन्ति तथा कामानिह लोके परत्र च॥ ३१॥<br>
<br>
इममार्षं स्तवं दिव्यमितिहासं पुरातनम्।<br>
ये नराः कीर्तयिष्यन्ति नास्ति तेषां पराभवः॥ ३२॥<br>
<br>
<b>इत्यार्षे श्रीमद्रामायणे वाल्मीकीये आदिकाव्ये युद्धकाण्डे सप्तदशाधिकशततमः सर्गः ॥ ११७ ॥</b>
