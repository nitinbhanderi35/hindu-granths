<br>
<b>श्रीमद्वाल्मीकियरामायणे युद्धकाण्डे षडशीतितमः सर्गः ॥६-८६॥</b><br>
<br>
अथ तस्यामवस्थायां लक्ष्मणं रावणानुजः।<br>
परेषामहितं वाक्यमर्थसाधकमब्रवीत्॥ १॥<br>
<br>
यदेतद् राक्षसानीकं मेघश्यामं विलोक्यते।<br>
एतदायोध्यतां शीघ्रं कपिभिश्च शिलायुधैः॥ २॥<br>
<br>
तस्यानीकस्य महतो भेदने यत लक्ष्मण।<br>
राक्षसेन्द्रसुतोऽप्यत्र भिन्ने दृश्यो भविष्यति॥ ३॥<br>
<br>
स त्वमिन्द्राशनिप्रख्यैः शरैरवकिरन् परान्।<br>
अभिद्रवाशु यावद् वै नैतत् कर्म समाप्यते॥ ४॥<br>
<br>
जहि वीर दुरात्मानं मायापरमधार्मिकम्।<br>
रावणिं क्रूरकर्माणं सर्वलोकभयावहम्॥ ५॥<br>
<br>
विभीषणवचः श्रुत्वा लक्ष्मणः शुभलक्षणः।<br>
ववर्ष शरवर्षेण राक्षसेन्द्रसुतं प्रति॥ ६॥<br>
<br>
ऋक्षाः शाखामृगाश्चैव द्रुमप्रवरयोधिनः।<br>
अभ्यधावन्त सहितास्तदनीकमवस्थितम्॥ ७॥<br>
<br>
राक्षसाश्च शितैर्बाणैरसिभिः शक्तितोमरैः।<br>
अभ्यवर्तन्त समरे कपिसैन्यजिघांसवः॥ ८॥<br>
<br>
स सम्प्रहारस्तुमुलः संजज्ञे कपिरक्षसाम्।<br>
शब्देन महता लङ्कां नादयन् वै समन्ततः॥ ९॥<br>
<br>
शस्त्रैश्च विविधाकारैः शितैर्बाणैश्च पादपैः।<br>
उद्यतैर्गिरिशृङ्गैश्च घोरैराकाशमावृतम्॥ १०॥<br>
<br>
राक्षसा वानरेन्द्रेषु विकृताननबाहवः।<br>
निवेशयन्तः शस्त्राणि चक्रुस्ते सुमहद्भयम्॥ ११॥<br>
<br>
तथैव सकलैर्वृक्षैर्गिरिशृङ्गैश्च वानराः।<br>
अभिजघ्नुर्निजघ्नुश्च समरे सर्वराक्षसान्॥ १२॥<br>
<br>
ऋक्षवानरमुख्यैश्च महाकायैर्महाबलैः।<br>
रक्षसां युध्यमानानां महद्भयमजायत॥ १३॥<br>
<br>
स्वमनीकं विषण्णं तु श्रुत्वा शत्रुभिरर्दितम्।<br>
उदतिष्ठत दुर्धर्षः स कर्मण्यननुष्ठिते॥ १४॥<br>
<br>
वृक्षान्धकारान्निर्गत्य जातक्रोधः स रावणिः।<br>
आरुरोह रथं सज्जं पूर्वयुक्तं सुसंयतम्॥ १५॥<br>
<br>
स भीमकार्मुकशरः कृष्णाञ्जनचयोपमः।<br>
रक्तास्यनयनो भीमो बभौ मृत्युरिवान्तकः॥ १६॥<br>
<br>
दृष्ट्वैव तु रथस्थं तं पर्यवर्तत तद् बलम्।<br>
रक्षसां भीमवेगानां लक्ष्मणेन युयुत्सताम्॥ १७॥<br>
<br>
तस्मिंस्तु काले हनुमानरुजत् स दुरासदम्।<br>
धरणीधरसंकाशो महावृक्षमरिंदमः॥ १८॥<br>
<br>
स राक्षसानां तत् सैन्यं कालाग्निरिव निर्दहन्।<br>
चकार बहुभिर्वृक्षैर्निःसंज्ञं युधि वानरः॥ १९॥<br>
<br>
विध्वंसयन्तं तरसा दृष्ट्वैव पवनात्मजम्।<br>
राक्षसानां सहस्राणि हनूमन्तमवाकिरन्॥ २०॥<br>
<br>
शितशूलधराः शूलैरसिभिश्चासिपाणयः।<br>
शक्तिहस्ताश्च शक्तीभिः पट्टिशैः पट्टिशायुधाः॥ २१॥<br>
<br>
परिघैश्च गदाभिश्च कुन्तैश्च शुभदर्शनैः।<br>
शतशश्च शतघ्नीभिरायसैरपि मुद‍्गरैः॥ २२॥<br>
<br>
घोरैः परशुभिश्चैव भिन्दिपालैश्च राक्षसाः।<br>
मुष्टिभिर्वज्रकल्पैश्च तलैरशनिसंनिभैः॥ २३॥<br>
<br>
अभिजघ्नुः समासाद्य समन्तात् पर्वतोपमम्।<br>
तेषामपि च संक्रुद्धश्चकार कदनं महत्॥ २४॥<br>
<br>
स ददर्श कपिश्रेष्ठमचलोपममिन्द्रजित्।<br>
सूदमानमसंत्रस्तममित्रान् पवनात्मजम्॥ २५॥<br>
<br>
स सारथिमुवाचेदं याहि यत्रैष वानरः।<br>
क्षयमेव हि नः कुर्याद् राक्षसानामुपेक्षितः॥ २६॥<br>
<br>
इत्युक्तः सारथिस्तेन ययौ यत्र स मारुतिः।<br>
वहन् परमदुर्धर्षं स्थितमिन्द्रजितं रथे॥ २७॥<br>
<br>
सोऽभ्युपेत्य शरान् खड्गान् पट्टिशांश्च परश्वधान्।<br>
अभ्यवर्षत दुर्धर्षः कपिमूर्धनि राक्षसः॥ २८॥<br>
<br>
तानि शस्त्राणि घोराणि प्रतिगृह्य स मारुतिः।<br>
रोषेण महताविष्टो वाक्यं चेदमुवाच ह॥ २९॥<br>
<br>
युध्यस्व यदि शूरोऽसि रावणात्मज दुर्मते।<br>
वायुपुत्रं समासाद्य न जीवन् प्रतियास्यसि॥ ३०॥<br>
<br>
बाहुभ्यां सम्प्रयुध्यस्व यदि मे द्वन्द्वमाहवे।<br>
वेगं सहस्व दुर्बुद्धे ततस्त्वं रक्षसां वरः॥ ३१॥<br>
<br>
हनूमन्तं जिघांसन्तं समुद्यतशरासनम्।<br>
रावणात्मजमाचष्टे लक्ष्मणाय विभीषणः॥ ३२॥<br>
<br>
यः स वासवनिर्जेता रावणस्यात्मसम्भवः।<br>
स एष रथमास्थाय हनूमन्तं जिघांसति॥ ३३॥<br>
<br>
तमप्रतिमसंस्थानैः शरैः शत्रुनिवारणैः।<br>
जीवितान्तकरैर्घोरैः सौमित्रे रावणिं जहि॥ ३४॥<br>
<br>
इत्येवमुक्तस्तु तदा महात्मा<br>
विभीषणेनारिविभीषणेन।<br>
ददर्श तं पर्वतसंनिकाशं<br>
रथस्थितं भीमबलं दुरासदम्॥ ३५॥<br>
<br>
<b>इत्यार्षे श्रीमद्रामायणे वाल्मीकीये आदिकाव्ये युद्धकाण्डे षडशीतितमः सर्गः ॥ ८६ ॥</b>
