<br>
<b>श्रीमद्वाल्मीकियरामायणे युद्धकाण्डे सप्तपञ्चाशः सर्गः ॥६-५७॥</b><br>
<br>
अकम्पनवधं श्रुत्वा क्रुद्धो वै राक्षसेश्वरः।<br>
किंचिद् दीनमुखश्चापि सचिवांस्तानुदैक्षत॥ १॥<br>
<br>
स तु ध्यात्वा मुहूर्तं तु मन्त्रिभिः संविचार्य च।<br>
ततस्तु रावणः पूर्वदिवसे राक्षसाधिपः।<br>
पुरीं परिययौ लङ्कां सर्वान् गुल्मानवेक्षितुम्॥ २॥<br>
<br>
तां राक्षसगणैर्गुप्तां गुल्मैर्बहुभिरावृताम्।<br>
ददर्श नगरीं राजा पताकाध्वजमालिनीम्॥ ३॥<br>
<br>
रुद्धां तु नगरीं दृष्ट्वा रावणो राक्षसेश्वरः।<br>
उवाचात्महितं काले प्रहस्तं युद्धकोविदम्॥ ४॥<br>
<br>
पुरस्योपनिविष्टस्य सहसा पीडितस्य ह।<br>
नान्ययुद्धात् प्रपश्यामि मोक्षं युद्धविशारद॥ ५॥<br>
<br>
अहं वा कुम्भकर्णो वा त्वं वा सेनापतिर्मम।<br>
इन्द्रजिद् वा निकुम्भो वा वहेयुर्भारमीदृशम्॥ ६॥<br>
<br>
स त्वं बलमतः शीघ्रमादाय परिगृह्य च।<br>
विजयायाभिनिर्याहि यत्र सर्वे वनौकसः॥ ७॥<br>
<br>
निर्याणादेव तूर्णं च चलिता हरिवाहिनी।<br>
नर्दतां राक्षसेन्द्राणां श्रुत्वा नादं द्रविष्यति॥ ८॥<br>
<br>
चपला ह्यविनीताश्च चलचित्ताश्च वानराः।<br>
न सहिष्यन्ति ते नादं सिंहनादमिव द्विपाः॥ ९॥<br>
<br>
विद्रुते च बले तस्मिन् रामः सौमित्रिणा सह।<br>
अवशस्ते निरालम्बः प्रहस्त वशमेष्यति॥ १०॥<br>
<br>
आपत्संशयिता श्रेयो नात्र निःसंशयीकृता।<br>
प्रतिलोमानुलोमं वा यत् तु नो मन्यसे हितम्॥ ११॥<br>
<br>
रावणेनैवमुक्तस्तु प्रहस्तो वाहिनीपतिः।<br>
राक्षसेन्द्रमुवाचेदमसुरेन्द्रमिवोशना ॥ १२॥<br>
<br>
राजन् मन्त्रितपूर्वं नः कुशलैः सह मन्त्रिभिः।<br>
विवादश्चापि नो वृत्तः समवेक्ष्य परस्परम्॥ १३॥<br>
<br>
प्रदानेन तु सीतायाः श्रेयो व्यवसितं मया।<br>
अप्रदाने पुनर्युद्धं दृष्टमेव तथैव नः॥ १४॥<br>
<br>
सोऽहं दानैश्च मानैश्च सततं पूजितस्त्वया।<br>
सान्त्वैश्च विविधैः काले किं न कुर्यां हितं तव॥ १५॥<br>
<br>
नहि मे जीवितं रक्ष्यं पुत्रदारधनानि च।<br>
त्वं पश्य मां जुहूषन्तं त्वदर्थे जीवितं युधि॥ १६॥<br>
<br>
एवमुक्त्वा तु भर्तारं रावणं वाहिनीपतिः।<br>
उवाचेदं बलाध्यक्षान् प्रहस्तः पुरतः स्थितान्॥ १७॥<br>
<br>
समानयत मे शीघ्रं राक्षसानां महाबलम्।<br>
मद‍्बाणानां तु वेगेन हतानां च रणाजिरे॥ १८॥<br>
<br>
अद्य तृप्यन्तु मांसादाः पक्षिणः काननौकसाम्।<br>
तस्य तद् वचनं श्रुत्वा बलाध्यक्षा महाबलाः॥ १९॥<br>
<br>
बलमुद्योजयामासुस्तस्मिन् राक्षसमन्दिरे।<br>
सा बभूव मुहूर्तेन भीमैर्नानाविधायुधैः॥ २०॥<br>
<br>
लङ्का राक्षसवीरैस्तैर्गजैरिव समाकुला।<br>
हुताशनं तर्पयतां ब्राह्मणांश्च नमस्यताम्॥ २१॥<br>
<br>
आज्यगन्धप्रतिवहः सुरभिर्मारुतो ववौ।<br>
स्रजश्च विविधाकारा जगृहुस्त्वभिमन्त्रिताः॥ २२॥<br>
<br>
संग्रामसज्जाः संहृष्टा धारयन् राक्षसास्तदा।<br>
सधनुष्काः कवचिनो वेगादाप्लुत्य राक्षसाः॥ २३॥<br>
<br>
रावणं प्रेक्ष्य राजानं प्रहस्तं पर्यवारयन्।<br>
अथामन्त्र्य तु राजानं भेरीमाहत्य भैरवाम्॥ २४॥<br>
<br>
आरुरोह रथं युक्तः प्रहस्तः सज्जकल्पितम्।<br>
हयैर्महाजवैर्युक्तं सम्यक्सूतं सुसंयतम्॥ २५॥<br>
<br>
महाजलदनिर्घोषं साक्षाच्चन्द्रार्कभास्वरम्।<br>
उरगध्वजदुर्धर्षं सुवरूथं स्वपस्करम्॥ २६॥<br>
<br>
सुवर्णजालसंयुक्तं प्रहसन्तमिव श्रिया।<br>
ततस्तं रथमास्थाय रावणार्पितशासनः॥ २७॥<br>
<br>
लङ्काया निर्ययौ तूर्णं बलेन महता वृतः।<br>
ततो दुन्दुभिनिर्घोषः पर्जन्यनिनदोपमः।<br>
वादित्राणां च निनदः पूरयन्निव मेदिनीम्॥ २८॥<br>
<br>
शुश्रुवे शङ्खशब्दश्च प्रयाते वाहिनीपतौ।<br>
निनदन्तः स्वरान् घोरान् राक्षसा जग्मुरग्रतः॥ २९॥<br>
<br>
भीमरूपा महाकायाः प्रहस्तस्य पुरःसराः।<br>
नरान्तकः कुम्भहनुर्महानादः समुन्नतः।<br>
प्रहस्तसचिवा ह्येते निर्ययुः परिवार्य तम्॥ ३०॥<br>
<br>
व्यूढेनैव सुघोरेण पूर्वद्वारात् स निर्ययौ।<br>
गजयूथनिकाशेन बलेन महता वृतः॥ ३१॥<br>
<br>
सागरप्रतिमौघेन वृतस्तेन बलेन सः।<br>
प्रहस्तो निर्ययौ क्रुद्धः कालान्तकयमोपमः॥ ३२॥<br>
<br>
तस्य निर्याणघोषेण राक्षसानां च नर्दताम्।<br>
लङ्कायां सर्वभूतानि विनेदुर्विकृतैः स्वरैः॥ ३३॥<br>
<br>
व्यभ्रमाकाशमाविश्य मांसशोणितभोजनाः।<br>
मण्डलान्यपसव्यानि खगाश्चक्रू रथं प्रति॥ ३४॥<br>
<br>
वमन्त्यः पावकज्वालाः शिवा घोरा ववाशिरे।<br>
अन्तरिक्षात् पपातोल्का वायुश्च परुषं ववौ॥ ३५॥<br>
<br>
अन्योन्यमभिसंरब्धा ग्रहाश्च न चकाशिरे।<br>
मेघाश्च खरनिर्घोषा रथस्योपरि रक्षसः॥ ३६॥<br>
<br>
ववर्षू रुधिरं चास्य सिषिचुश्च पुरःसरान्।<br>
केतुमूर्धनि गृध्रस्तु विलीनो दक्षिणामुखः॥ ३७॥<br>
<br>
नदन्नुभयतः पार्श्वं समग्रां श्रियमाहरत्।<br>
सारथेर्बहुशश्चास्य संग्राममवगाहतः॥ ३८॥<br>
<br>
प्रतोदो न्यपतद्धस्तात् सूतस्य हयसादिनः।<br>
निर्याणश्रीश्च या च स्याद् भास्वरा च सुदुर्लभा॥ ३९॥<br>
<br>
सा ननाश मुहूर्तेन समे च स्खलिता हयाः।<br>
प्रहस्तं तं हि निर्यान्तं प्रख्यातगुणपौरुषम्।<br>
युधि नानाप्रहरणा कपिसेनाभ्यवर्तत॥ ४०॥<br>
<br>
अथ घोषः सुतुमुलो हरीणां समजायत।<br>
वृक्षानारुजतां चैव गुर्वीर्वै गृह्णतां शिलाः॥ ४१॥<br>
<br>
नदतां राक्षसानां च वानराणां च गर्जताम्।<br>
उभे प्रमुदिते सैन्ये रक्षोगणवनौकसाम्॥ ४२॥<br>
<br>
वेगितानां समर्थानामन्योन्यवधकाङ्क्षिणाम्।<br>
परस्परं चाह्वयतां निनादः श्रूयते महान्॥ ४३॥<br>
<br>
ततः प्रहस्तः कपिराजवाहिनी-<br>
मभिप्रतस्थे विजयाय दुर्मतिः।<br>
विवृद्धवेगां च विवेश तां चमूं<br>
यथा मुमूर्षुः शलभो विभावसुम्॥ ४४॥<br>
<br>
<b>इत्यार्षे श्रीमद्रामायणे वाल्मीकीये आदिकाव्ये युद्धकाण्डे सप्तपञ्चाशः सर्गः ॥ ५७ ॥</b>
