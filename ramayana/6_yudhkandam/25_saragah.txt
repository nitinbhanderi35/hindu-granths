<br>
सबले सागरं तीर्णे रामे दशरथात्मजे।<br>
अमात्यौ रावणः श्रीमानब्रवीच्छुकसारणौ॥ १॥<br>
<br>
समग्रं सागरं तीर्णं दुस्तरं वानरं बलम्।<br>
अभूतपूर्वं रामेण सागरे सेतुबन्धनम्॥ २॥<br>
<br>
सागरे सेतुबन्धं तं न श्रद्दध्यां कथंचन।<br>
अवश्यं चापि संख्येयं तन्मया वानरं बलम्॥ ३॥<br>
<br>
भवन्तौ वानरं सैन्यं प्रविश्यानुपलक्षितौ।<br>
परिमाणं च वीर्यं च ये च मुख्याः प्लवंगमाः॥ ४॥<br>
<br>
मन्त्रिणो ये च रामस्य सुग्रीवस्य च सम्मताः।<br>
ये पूर्वमभिवर्तन्ते ये च शूराः प्लवंगमाः॥ ५॥<br>
<br>
स च सेतुर्यथा बद्धः सागरे सलिलार्णवे।<br>
निवेशं च यथा तेषां वानराणां महात्मनाम्॥ ६॥<br>
<br>
रामस्य व्यवसायं च वीर्यं प्रहरणानि च।<br>
लक्ष्मणस्य च वीरस्य तत्त्वतो ज्ञातुमर्हथः॥ ७॥<br>
<br>
कश्च सेनापतिस्तेषां वानराणां महात्मनाम्।<br>
तच्च ज्ञात्वा यथातत्त्वं शीघ्रमागन्तुमर्हथः॥ ८॥<br>
<br>
इति प्रतिसमादिष्टौ राक्षसौ शुकसारणौ।<br>
हरिरूपधरौ वीरौ प्रविष्टौ वानरं बलम्॥ ९॥<br>
<br>
ततस्तद् वानरं सैन्यमचिन्त्यं लोमहर्षणम्।<br>
संख्यातुं नाध्यगच्छेतां तदा तौ शुकसारणौ॥ १०॥<br>
<br>
तत् स्थितं पर्वताग्रेषु निर्झरेषु गुहासु च।<br>
समुद्रस्य च तीरेषु वनेषूपवनेषु च।<br>
तरमाणं च तीर्णं च तर्तुकामं च सर्वशः॥ ११॥<br>
<br>
निविष्टं निविशच्चैव भीमनादं महाबलम्।<br>
तद‍्बलार्णवमक्षोभ्यं ददृशाते निशाचरौ॥ १२॥<br>
<br>
तौ ददर्श महातेजाः प्रतिच्छन्नौ विभीषणः।<br>
आचचक्षे स रामाय गृहीत्वा शुकसारणौ॥ १३॥<br>
<br>
तस्यैतौ राक्षसेन्द्रस्य मन्त्रिणौ शुकसारणौ।<br>
लङ्कायाः समनुप्राप्तौ चारौ परपुरंजय॥ १४॥<br>
<br>
तौ दृष्ट्वा व्यथितौ रामं निराशौ जीविते तथा।<br>
कृताञ्जलिपुटौ भीतौ वचनं चेदमूचतुः॥ १५॥<br>
<br>
आवामिहागतौ सौम्य रावणप्रहितावुभौ।<br>
परिज्ञातुं बलं सर्वं तदिदं रघुनन्दन॥ १६॥<br>
<br>
तयोस्तद् वचनं श्रुत्वा रामो दशरथात्मजः।<br>
अब्रवीत् प्रहसन् वाक्यं सर्वभूतहिते रतः॥ १७॥<br>
<br>
यदि दृष्टं बलं सर्वं वयं वा सुसमाहिताः।<br>
यथोक्तं वा कृतं कार्यं छन्दतः प्रतिगम्यताम्॥ १८॥<br>
<br>
अथ किंचिददृष्टं वा भूयस्तद् द्रष्टुमर्हथः।<br>
विभीषणो वा कात्स्‍‍र्न्येन पुनः संदर्शयिष्यति॥ १९॥<br>
<br>
न चेदं ग्रहणं प्राप्य भेतव्यं जीवितं प्रति।<br>
न्यस्तशस्त्रौ गृहीतौ च न दूतौ वधमर्हथः॥ २०॥<br>
<br>
प्रच्छन्नौ च विमुञ्चेमौ चारौ रात्रिंचरावुभौ।<br>
शत्रुपक्षस्य सततं विभीषण विकर्षिणौ॥ २१॥<br>
<br>
प्रविश्य महतीं लङ्कां भवद्‍भ्यां धनदानुजः।<br>
वक्तव्यो रक्षसां राजा यथोक्तं वचनं मम॥ २२॥<br>
<br>
यद् बलं त्वं समाश्रित्य सीतां मे हृतवानसि।<br>
तद् दर्शय यथाकामं ससैन्यश्च सबान्धवः॥ २३॥<br>
<br>
श्वः काल्ये नगरीं लङ्कां सप्राकारां सतोरणाम्।<br>
रक्षसां च बलं पश्य शरैर्विध्वंसितं मया॥ २४॥<br>
<br>
क्रोधं भीममहं मोक्ष्ये ससैन्ये त्वयि रावण।<br>
श्वः काल्ये वज्रवान् वज्रं दानवेष्विव वासवः॥ २५॥<br>
<br>
इति प्रतिसमादिष्टौ राक्षसौ शुकसारणौ।<br>
जयेति प्रतिनन्द्यैनं राघवं धर्मवत्सलम्॥ २६॥<br>
<br>
आगम्य नगरीं लङ्कामब्रूतां राक्षसाधिपम्।<br>
विभीषणगृहीतौ तु वधार्थं राक्षसेश्वर॥ २७॥<br>
<br>
दृष्ट्वा धर्मात्मना मुक्तौ रामेणामिततेजसा।<br>
एकस्थानगता यत्र चत्वारः पुरुषर्षभाः॥ २८॥<br>
<br>
लोकपालसमाः शूराः कृतास्त्रा दृढविक्रमाः।<br>
रामो दाशरथिः श्रीमाल्ँलक्ष्मणश्च विभीषणः॥ २९॥<br>
<br>
सुग्रीवश्च महातेजा महेन्द्रसमविक्रमः।<br>
एते शक्ताः पुरीं लङ्कां सप्राकारां सतोरणाम्॥ ३०॥<br>
<br>
उत्पाट्य संक्रामयितुं सर्वे तिष्ठन्तु वानराः।<br>
यादृशं तद्धि रामस्य रूपं प्रहरणानि च॥ ३१॥<br>
<br>
वधिष्यति पुरीं लङ्कामेकस्तिष्ठन्तु ते त्रयः।<br>
रामलक्ष्मणगुप्ता सा सुग्रीवेण च वाहिनी।<br>
बभूव दुर्धर्षतरा सर्वैरपि सुरासुरैः॥ ३२॥<br>
<br>
प्रहृष्टयोधा ध्वजिनी महात्मनां<br>
वनौकसां सम्प्रति योद्धुमिच्छताम्।<br>
अलं विरोधेन शमो विधीयतां<br>
प्रदीयतां दाशरथाय मैथिली॥ ३३॥<br>
