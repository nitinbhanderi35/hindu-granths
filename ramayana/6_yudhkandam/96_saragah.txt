<br>
<b>श्रीमद्वाल्मीकियरामायणे युद्धकाण्डे द्विनवतितमः सर्गः ॥६-९६॥</b><br>
<br>
तथा तैः कृत्तगात्रैस्तु दशग्रीवेण मार्गणैः।<br>
बभूव वसुधा तत्र प्रकीर्णा हरिभिस्तदा॥ १॥<br>
<br>
रावणस्याप्रसह्यं तं शरसम्पातमेकतः।<br>
न शेकुः सहितुं दीप्तं पतङ्गा ज्वलनं यथा॥ २॥<br>
<br>
तेऽर्दिता निशितैर्बाणैः क्रोशन्तो विप्रदुद्रुवुः।<br>
पावकार्चिः समाविष्टा दह्यमाना यथा गजाः॥ ३॥<br>
<br>
प्लवंगानामनीकानि महाभ्राणीव मारुतः।<br>
संययौ समरे तस्मिन् विधमन् रावणः शरैः॥ ४॥<br>
<br>
कदनं तरसा कृत्वा राक्षसेन्द्रो वनौकसाम्।<br>
आससाद ततो युद्धे त्वरितं राघवं रणे॥ ५॥<br>
<br>
सुग्रीवस्तान् कपीन् दृष्ट्वा भग्नान् विद्रावितान् रणे।<br>
गुल्मे सुषेणं निक्षिप्य चक्रे युद्धे द्रुतं मनः॥ ६॥<br>
<br>
आत्मनः सदृशं वीरं स तं निक्षिप्य वानरम्।<br>
सुग्रीवोऽभिमुखं शत्रुं प्रतस्थे पादपायुधः॥ ७॥<br>
<br>
पार्श्वतः पृष्ठतश्चास्य सर्वे वानरयूथपाः।<br>
अनुजग्मुर्महाशैलान् विविधांश्च वनस्पतीन्॥ ८॥<br>
<br>
ननर्द युधि सुग्रीवः स्वरेण महता महान्।<br>
पोथयन् विविधांश्चान्यान् ममन्थोत्तमराक्षसान्॥ ९॥<br>
<br>
ममर्द च महाकायो राक्षसान् वानरेश्वरः।<br>
युगान्तसमये वायुः प्रवृद्धानगमानिव॥ १०॥<br>
<br>
राक्षसानामनीकेषु शैलवर्षं ववर्ष ह।<br>
अश्मवर्षं यथा मेघः पक्षिसङ्घेषु कानने॥ ११॥<br>
<br>
कपिराजविमुक्तैस्तैः शैलवर्षैस्तु राक्षसाः।<br>
विकीर्णशिरसः पेतुर्विकीर्णा इव पर्वताः॥ १२॥<br>
<br>
अथ संक्षीयमाणेषु राक्षसेषु समन्ततः।<br>
सुग्रीवेण प्रभग्नेषु नदत्सु च पतत्सु च॥ १३॥<br>
<br>
विरूपाक्षः स्वकं नाम धन्वी विश्राव्य राक्षसः।<br>
रथादाप्लुत्य दुर्धर्षो गजस्कन्धमुपारुहत्॥ १४॥<br>
<br>
स तं द्विपमथारुह्य विरूपाक्षो महाबलः।<br>
ननर्द भीमनिर्ह्रादं वानरानभ्यधावत॥ १५॥<br>
<br>
सुग्रीवे स शरान् घोरान् विससर्ज चमूमुखे।<br>
स्थापयामास चोद्विग्नान् राक्षसान् सम्प्रहर्षयन्॥ १६॥<br>
<br>
सोऽतिविद्धः शितैर्बाणैः कपीन्द्रस्तेन रक्षसा।<br>
चुक्रोश च महाक्रोधो वधे चास्य मनो दधे॥ १७॥<br>
<br>
ततः पादपमुद‍्धृत्य शूरः सम्प्रधनो हरिः।<br>
अभिपत्य जघानास्य प्रमुखे तं महागजम्॥ १८॥<br>
<br>
स तु प्रहाराभिहतः सुग्रीवेण महागजः।<br>
अपासर्पद् धनुर्मात्रं निषसाद ननाद च॥ १९॥<br>
<br>
गजात् तु मथितात् तूर्णमपक्रम्य स वीर्यवान्।<br>
राक्षसोऽभिमुखः शत्रुं प्रत्युद‍्गम्य ततः कपिम्॥ २०॥<br>
<br>
आर्षभं चर्म खड्गं च प्रगृह्य लघुविक्रमः।<br>
भर्त्सयन्निव सुग्रीवमाससाद व्यवस्थितम्॥ २१॥<br>
<br>
स हि तस्याभिसंक्रुद्धः प्रगृह्य विपुलां शिलाम्।<br>
विरूपाक्षस्य चिक्षेप सुग्रीवो जलदोपमाम्॥ २२॥<br>
<br>
स तां शिलामापतन्तीं दृष्ट्वा राक्षसपुंगवः।<br>
अपक्रम्य सुविक्रान्तः खड्गेन प्राहरत् तदा॥ २३॥<br>
<br>
तेन खड्गप्रहारेण रक्षसा बलिना हतः।<br>
मुहूर्तमभवद् भूमौ विसंज्ञ इव वानरः॥ २४॥<br>
<br>
सहसा स तदोत्पत्य राक्षसस्य महाहवे।<br>
मुष्टिं संवर्त्य वेगेन पातयामास वक्षसि॥ २५॥<br>
<br>
मुष्टिप्रहाराभिहतो विरूपाक्षो निशाचरः।<br>
तेन खड्गेन संक्रुद्धः सुग्रीवस्य चमूमुखे॥ २६॥<br>
<br>
कवचं पातयामास पद्‍भ्यामभिहतोऽपतत्।<br>
स समुत्थाय पतितः कपिस्तस्य व्यसर्जयत्॥ २७॥<br>
<br>
तलप्रहारमशनेः समानं भीमनिःस्वनम्।<br>
तलप्रहारं तद् रक्षः सुग्रीवेण समुद्यतम्॥ २८॥<br>
<br>
नैपुण्यान्मोचयित्वैनं मुष्टिनोरसि ताडयत्।<br>
ततस्तु संक्रुद्धतरः सुग्रीवो वानरेश्वरः॥ २९॥<br>
<br>
मोक्षितं चात्मनो दृष्ट्वा प्रहारं तेन रक्षसा।<br>
स ददर्शान्तरं तस्य विरूपाक्षस्य वानरः॥ ३०॥<br>
<br>
ततोऽन्यं पातयत् क्रोधाच्छङ्खदेशे महातलम्।<br>
महेन्द्राशनिकल्पेन तलेनाभिहतः क्षितौ॥ ३१॥<br>
<br>
पपात रुधिरक्लिन्नः शोणितं हि समुद‍‍्गिरन्।<br>
स्रोतोभ्यस्तु विरूपाक्षो जलं प्रस्रवणादिव॥ ३२॥<br>
<br>
विवृत्तनयनं क्रोधात् सफेनं रुधिराप्लुतम्।<br>
ददृशुस्ते विरूपाक्षं विरूपाक्षतरं कृतम्॥ ३३॥<br>
<br>
स्फुरन्तं परिवर्तन्तं पार्श्वेन रुधिरोक्षितम्।<br>
करुणं च विनर्दन्तं ददृशुः कपयो रिपुम्॥ ३४॥<br>
<br>
तथा तु तौ संयति सम्प्रयुक्तौ<br>
तरस्विनौ वानरराक्षसानाम्।<br>
बलार्णवौ सस्वनतुश्च भीमौ<br>
महार्णवौ द्वाविव भिन्नसेतू॥ ३५॥<br>
<br>
विनाशितं प्रेक्ष्य विरूपनेत्रं<br>
महाबलं तं हरिपार्थिवेन।<br>
बलं समेतं कपिराक्षसाना-<br>
मुद‍्वृत्तगङ्गाप्रतिमं बभूव॥ ३६॥<br>
<br>
<b>इत्यार्षे श्रीमद्रामायणे वाल्मीकीये आदिकाव्ये युद्धकाण्डे षण्णवतितमः सर्गः ॥ ९६ ॥</b>
