<br>
<b>श्रीमद्वाल्मीकियरामायणे युद्धकाण्डे षट्पञ्चाशः सर्गः ॥६-५६॥</b><br>
<br>
तद् दृष्ट्वा सुमहत् कर्म कृतं वानरसत्तमैः।<br>
क्रोधमाहारयामास युधि तीव्रमकम्पनः॥ १॥<br>
<br>
क्रोधमूिर्च्छत तरूपस्तु धुन्वन् परमकार्मुकम्।<br>
दृष्ट्वा तु कर्म शत्रूणां सारथिं वाक्यमब्रवीत्॥ २॥<br>
<br>
तत्रैव तावत् त्वरितो रथं प्रापय सारथे।<br>
एते च बलिनो घ्नन्ति सुबहून् राक्षसान् रणे॥ ३॥<br>
<br>
एते च बलवन्तो वा भीमकोपाश्च वानराः।<br>
द्रुमशैलप्रहरणास्तिष्ठन्ति प्रमुखे मम॥ ४॥<br>
<br>
एतान् निहन्तुमिच्छामि समरश्लाघिनो ह्यहम्।<br>
एतैः प्रमथितं सर्वं रक्षसां दृश्यते बलम्॥ ५॥<br>
<br>
ततः प्रचलिताश्वेन रथेन रथिनां वरः।<br>
हरीनभ्यपतद् दूराच्छरजालैरकम्पनः॥ ६॥<br>
<br>
न स्थातुं वानराः शेकुः किं पुनर्योद‍्धुमाहवे।<br>
अकम्पनशरैर्भग्नाः सर्व एवाभिदुद्रुवुः॥ ७॥<br>
<br>
तान् मृत्युवशमापन्नानकम्पनशरानुगान्।<br>
समीक्ष्य हनुमान् ज्ञातीनुपतस्थे महाबलः॥ ८॥<br>
<br>
तं महाप्लवगं दृष्ट्वा सर्वे ते प्लवगर्षभाः।<br>
समेत्य समरे वीराः संहृष्टाः पर्यवारयन्॥ ९॥<br>
<br>
व्यवस्थितं हनूमन्तं ते दृष्ट्वा प्लवगर्षभाः।<br>
बभूवुर्बलवन्तो हि बलवन्तमुपाश्रिताः॥ १०॥<br>
<br>
अकम्पनस्तु शैलाभं हनूमन्तमवस्थितम्।<br>
महेन्द्र इव धाराभिः शरैरभिववर्ष ह॥ ११॥<br>
<br>
अचिन्तयित्वा बाणौघान् शरीरे पातितान् कपिः।<br>
अकम्पनवधार्थाय मनो दध्रे महाबलः॥ १२॥<br>
<br>
स प्रहस्य महातेजा हनूमान् मारुतात्मजः।<br>
अभिदुद्राव तद्रक्षः कम्पयन्निव मेदिनीम्॥ १३॥<br>
<br>
तस्याथ नर्दमानस्य दीप्यमानस्य तेजसा।<br>
बभूव रूपं दुर्धर्षं दीप्तस्येव विभावसोः॥ १४॥<br>
<br>
आत्मानं त्वप्रहरणं ज्ञात्वा क्रोधसमन्वितः।<br>
शैलमुत्पाटयामास वेगेन हरिपुङ्गवः॥ १५॥<br>
<br>
गृहीत्वा सुमहाशैलं पाणिनैकेन मारुतिः।<br>
स विनद्य महानादं भ्रामयामास वीर्यवान्॥ १६॥<br>
<br>
ततस्तमभिदुद्राव राक्षसेन्द्रमकम्पनम्।<br>
पुरा हि नमुचिं संख्ये वज्रेणेव पुरंदरः॥ १७॥<br>
<br>
अकम्पनस्तु तद् दृष्ट्वा गिरिशृङ्गं समुद्यतम्।<br>
दूरादेव महाबाणैरर्धचन्द्रैर्व्यदारयत्॥ १८॥<br>
<br>
तं पर्वताग्रमाकाशे रक्षोबाणविदारितम्।<br>
विकीर्णं पतितं दृष्ट्वा हनूमान् क्रोधमूिर्च्छतः॥ १९॥<br>
<br>
सोऽश्वकर्णं समासाद्य रोषदर्पान्वितो हरिः।<br>
तूर्णमुत्पाटयामास महागिरिमिवोच्छ्रितम्॥ २०॥<br>
<br>
तं गृहीत्वा महास्कन्धं सोऽश्वकर्णं महाद्युतिः।<br>
प्रगृह्य परया प्रीत्या भ्रामयामास संयुगे॥ २१॥<br>
<br>
प्रधावन्नुरुवेगेन बभञ्ज तरसा द्रुमान्।<br>
हनूमान् परमक्रुद्धश्चरणैर्दारयन् महीम्॥ २२॥<br>
<br>
गजांश्च सगजारोहान् सरथान् रथिनस्तथा।<br>
जघान हनुमान् धीमान् राक्षसांश्च पदातिगान्॥ २३॥<br>
<br>
तमन्तकमिव क्रुद्धं सद्रुमं प्राणहारिणम्।<br>
हनूमन्तमभिप्रेक्ष्य राक्षसा विप्रदुद्रुवुः॥ २४॥<br>
<br>
तमापतन्तं संक्रुद्धं राक्षसानां भयावहम्।<br>
ददर्शाकम्पनो वीरश्चुक्षोभ च ननाद च॥ २५॥<br>
<br>
स चतुर्दशभिर्बाणैर्निशितैर्देहदारणैः।<br>
निर्बिभेद महावीर्यं हनूमन्तमकम्पनः॥ २६॥<br>
<br>
स तथा विप्रकीर्णस्तु नाराचैः शितशक्तिभिः।<br>
हनूमान् ददृशे वीरः प्ररूढ इव सानुमान्॥ २७॥<br>
<br>
विरराज महावीर्यो महाकायो महाबलः।<br>
पुष्पिताशोकसंकाशो विधूम इव पावकः॥ २८॥<br>
<br>
ततोऽन्यं वृक्षमुत्पाट्य कृत्वा वेगमनुत्तमम्।<br>
शिरस्याभिजघानाशु राक्षसेन्द्रमकम्पनम्॥ २९॥<br>
<br>
स वृक्षेण हतस्तेन सक्रोधेन महात्मना।<br>
राक्षसो वानरेन्द्रेण पपात च ममार च॥ ३०॥<br>
<br>
तं दृष्ट्वा निहतं भूमौ राक्षसेन्द्रमकम्पनम्।<br>
व्यथिता राक्षसाः सर्वे क्षितिकम्प इव द्रुमाः॥ ३१॥<br>
<br>
त्यक्तप्रहरणाः सर्वे राक्षसास्ते पराजिताः।<br>
लङ्कामभिययुस्त्रासाद् वानरैस्तैरभिद्रुताः॥ ३२॥<br>
<br>
ते मुक्तकेशाः सम्भ्रान्ता भग्नमानाः पराजिताः।<br>
भयाच्छ्रमजलैरङ्गैः प्रस्रवद्भिर्विदुद्रुवुः॥ ३३॥<br>
<br>
अन्योन्यं ये प्रमथ्नन्तो विविशुर्नगरं भयात्।<br>
पृष्ठतस्ते तु सम्मूढाः प्रेक्षमाणा मुहुर्मुहुः॥ ३४॥<br>
<br>
तेषु लङ्कां प्रविष्टेषु राक्षसेषु महाबलाः।<br>
समेत्य हरयः सर्वे हनूमन्तमपूजयन्॥ ३५॥<br>
<br>
सोऽपि प्रवृद्धस्तान् सर्वान् हरीन् सम्प्रत्यपूजयत्।<br>
हनूमान् सत्त्वसम्पन्नो यथार्हमनुकूलतः॥ ३६॥<br>
<br>
विनेदुश्च यथाप्राणं हरयो जितकाशिनः।<br>
चकृषुश्च पुनस्तत्र सप्राणानेव राक्षसान्॥ ३७॥<br>
<br>
स वीरशोभामभजन्महाकपिः<br>
समेत्य रक्षांसि निहत्य मारुतिः।<br>
महासुरं भीमममित्रनाशनं<br>
विष्णुर्यथैवोरुबलं चमूमुखे॥ ३८॥<br>
<br>
अपूजयन् देवगणास्तदाकपिं<br>
स्वयं च रामोऽतिबलश्च लक्ष्मणः।<br>
तथैव सुग्रीवमुखाः प्लवंगमा<br>
विभीषणश्चैव महाबलस्तदा॥ ३९॥<br>
<br>
<b>इत्यार्षे श्रीमद्रामायणे वाल्मीकीये आदिकाव्ये युद्धकाण्डे षट्पञ्चाशः सर्गः ॥ ५६॥</b>
