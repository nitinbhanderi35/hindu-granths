<br>
तत् तु माल्यवतो वाक्यं हितमुक्तं दशाननः।<br>
न मर्षयति दुष्टात्मा कालस्य वशमागतः॥ १॥<br>
<br>
स बद्‍ध्वा भ्रुकुटिं वक्त्रे क्रोधस्य वशमागतः।<br>
अमर्षात् परिवृत्ताक्षो माल्यवन्तमथाब्रवीत्॥ २॥<br>
<br>
हितबुद्ध्या यदहितं वचः परुषमुच्यते।<br>
परपक्षं प्रविश्यैव नैतच्छ्रोत्रगतं मम॥ ३॥<br>
<br>
मानुषं कृपणं राममेकं शाखामृगाश्रयम्।<br>
समर्थं मन्यसे केन त्यक्तं पित्रा वनाश्रयम्॥ ४॥<br>
<br>
रक्षसामीश्वरं मां च देवानां च भयंकरम्।<br>
हीनं मां मन्यसे केन अहीनं सर्वविक्रमैः॥ ५॥<br>
<br>
वीरद्वेषेण वा शङ्के पक्षपातेन वा रिपोः।<br>
त्वयाहं परुषाण्युक्तो परप्रोत्साहनेन वा॥ ६॥<br>
<br>
प्रभवन्तं पदस्थं हि परुषं कोऽभिभाषते।<br>
पण्डितः शास्त्रतत्त्वज्ञो विना प्रोत्साहनेन वा॥ ७॥<br>
<br>
आनीय च वनात् सीतां पद्महीनामिव श्रियम्।<br>
किमर्थं प्रतिदास्यामि राघवस्य भयादहम्॥ ८॥<br>
<br>
वृतं वानरकोटीभिः ससुग्रीवं सलक्ष्मणम्।<br>
पश्य कैश्चिदहोभिश्च राघवं निहतं मया॥ ९॥<br>
<br>
द्वन्द्वे यस्य न तिष्ठन्ति दैवतान्यपि संयुगे।<br>
स कस्माद् रावणो युद्धे भयमाहारयिष्यति॥ १०॥<br>
<br>
द्विधा भज्येयमप्येवं न नमेयं तु कस्यचित्।<br>
एष मे सहजो दोषः स्वभावो दुरतिक्रमः॥ ११॥<br>
<br>
यदि तावत् समुद्रे तु सेतुर्बद्धो यदृच्छया।<br>
रामेण विस्मयः कोऽत्र येन ते भयमागतम्॥ १२॥<br>
<br>
स तु तीर्त्वार्णवं रामः सह वानरसेनया।<br>
प्रतिजानामि ते सत्यं न जीवन् प्रतियास्यति॥ १३॥<br>
<br>
एवं ब्रुवाणं संरब्धं रुष्टं विज्ञाय रावणम्।<br>
व्रीडितो माल्यवान् वाक्यं नोत्तरं प्रत्यपद्यत॥ १४॥<br>
<br>
जयाशिषा तु राजानं वर्धयित्वा यथोचितम्।<br>
माल्यवानभ्यनुज्ञातो जगाम स्वं निवेशनम्॥ १५॥<br>
<br>
रावणस्तु सहामात्यो मन्त्रयित्वा विमृश्य च।<br>
लङ्कायास्तु तदा गुप्तिं कारयामास राक्षसः॥ १६॥<br>
<br>
व्यादिदेश च पूर्वस्यां प्रहस्तं द्वारि राक्षसम्।<br>
दक्षिणस्यां महावीर्यौ महापार्श्वमहोदरौ॥ १७॥<br>
<br>
पश्चिमायामथ द्वारि पुत्रमिन्द्रजितं तदा।<br>
व्यादिदेश महामायं राक्षसैर्बहुभिर्वृतम्॥ १८॥<br>
<br>
उत्तरस्यां पुरद्वारि व्यादिश्य शुकसारणौ।<br>
स्वयं चात्र गमिष्यामि मन्त्रिणस्तानुवाच ह॥ १९॥<br>
<br>
राक्षसं तु विरूपाक्षं महावीर्यपराक्रमम्।<br>
मध्यमेऽस्थापयद् गुल्मे बहुभिः सह राक्षसैः॥ २०॥<br>
<br>
एवं विधानं लङ्कायां कृत्वा राक्षसपुंगवः।<br>
कृतकृत्यमिवात्मानं मन्यते कालचोदितः॥ २१॥<br>
<br>
विसर्जयामास ततः स मन्त्रिणो<br>
विधानमाज्ञाप्य पुरस्य पुष्कलम्।<br>
जयाशिषा मन्त्रिगणेन पूजितो<br>
विवेश सोऽन्तःपुरमृद्धिमन्महत्॥ २२॥<br>
