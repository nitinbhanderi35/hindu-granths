<br>
<b>श्रीमद्वाल्मीकियरामायणे युद्धकाण्डे त्रिनवतितमः सर्गः ॥६-९३॥</b><br>
<br>
स प्रविश्य सभां राजा दीनः परमदुःखितः।<br>
निषसादासने मुख्ये सिंहः क्रुद्ध इव श्वसन्॥ १॥<br>
<br>
अब्रवीच्च स तान् सर्वान् बलमुख्यान् महाबलः।<br>
रावणः प्राञ्जलिर्वाक्यं पुत्रव्यसनकर्शितः॥ २॥<br>
<br>
सर्वे भवन्तः सर्वेण हस्त्यश्वेन समावृताः।<br>
निर्यान्तु रथसङ्घैश्च पादातैश्चोपशोभिताः॥ ३॥<br>
<br>
एकं रामं परिक्षिप्य समरे हन्तुमर्हथ।<br>
वर्षन्तः शरवर्षाणि प्रावृट्काल इवाम्बुदाः॥ ४॥<br>
<br>
अथवाहं शरैस्तीक्ष्णैर्भिन्नगात्रं महाहवे।<br>
भवद्भिः श्वो निहन्तास्मि रामं लोकस्य पश्यतः॥ ५॥<br>
<br>
इत्येतद् वाक्यमादाय राक्षसेन्द्रस्य राक्षसाः।<br>
निर्ययुस्ते रथैः शीघ्रैर्नानानीकैश्च संयुताः॥ ६॥<br>
<br>
परिघान् पट्टिशांश्चैव शरखड्गपरश्वधान्।<br>
शरीरान्तकरान् सर्वे चिक्षिपुर्वानरान् प्रति॥ ७॥<br>
<br>
वानराश्च द्रुमान् शैलान् राक्षसान् प्रति चिक्षिपुः।<br>
स संग्रामो महाभीमः सूर्यस्योदयनं प्रति॥ ८॥<br>
<br>
रक्षसां वानराणां च तुमुलः समपद्यत।<br>
ते गदाभिश्च चित्राभिः प्रासैः खड्गैः परश्वधैः॥ ९॥<br>
<br>
अन्योन्यं समरे जघ्नुस्तदा वानरराक्षसाः।<br>
एवं प्रवृत्ते संग्रामे ह्यद्भुतं सुमहद्रजः॥ १०॥<br>
<br>
रक्षसां वानराणां च शान्तं शोणितविस्रवैः।<br>
मातंगरथकूलाश्च शरमत्स्या ध्वजद्रुमाः॥ ११॥<br>
<br>
शरीरसंघाटवहाः प्रसस्रुः शोणितापगाः।<br>
ततस्ते वानराः सर्वे शोणितौघपरिप्लुताः॥ १२॥<br>
<br>
ध्वजवर्मरथानश्वान् नानाप्रहरणानि च।<br>
आप्लुत्याप्लुत्य समरे वानरेन्द्रा बभञ्जिरे॥ १३॥<br>
<br>
केशान् कर्णललाटं च नासिकाश्च प्लवंगमाः।<br>
रक्षसां दशनैस्तीक्ष्णैर्नखैश्चापि व्यकर्तयन्॥ १४॥<br>
<br>
एकैकं राक्षसं संख्ये शतं वानरपुंगवाः।<br>
अभ्यधावन्त फलिनं वृक्षं शकुनयो यथा॥ १५॥<br>
<br>
तदा गदाभिर्गुर्वीभिः प्रासैः खड्गैः परश्वधैः।<br>
निर्जघ्नुर्वानरान् घोरान् राक्षसाः पर्वतोपमाः॥ १६॥<br>
<br>
राक्षसैर्वध्यमानानां वानराणां महाचमूः।<br>
शरण्यं शरणं याता रामं दशरथात्मजम्॥ १७॥<br>
<br>
ततो रामो महातेजा धनुरादाय वीर्यवान्।<br>
प्रविश्य राक्षसं सैन्यं शरवर्षं ववर्ष च॥ १८॥<br>
<br>
प्रविष्टं तु तदा रामं मेघाः सूर्यमिवाम्बरे।<br>
नाधिजग्मुर्महाघोरा निर्दहन्तं शराग्निना॥ १९॥<br>
<br>
कृतान्येव सुघोराणि रामेण रजनीचराः।<br>
रणे रामस्य ददृशुः कर्माण्यसुकराणि ते॥ २०॥<br>
<br>
चालयन्तं महासैन्यं विधमन्तं महारथान्।<br>
ददृशुस्ते न वै रामं वातं वनगतं यथा॥ २१॥<br>
<br>
छिन्नं भिन्नं शरैर्दग्धं प्रभग्नं शस्त्रपीडितम्।<br>
बलं रामेण ददृशुर्न रामं शीघ्रकारिणम्॥ २२॥<br>
<br>
प्रहरन्तं शरीरेषु न ते पश्यन्ति राघवम्।<br>
इन्द्रियार्थेषु तिष्ठन्तं भूतात्मानमिव प्रजाः॥ २३॥<br>
<br>
एष हन्ति गजानीकमेष हन्ति महारथान्।<br>
एष हन्ति शरैस्तीक्ष्णैः पदातीन् वाजिभिः सह॥ २४॥<br>
<br>
इति ते राक्षसाः सर्वे रामस्य सदृशान् रणे।<br>
अन्योन्यं कुपिता जघ्नुः सादृश्याद् राघवस्य तु॥ २५॥<br>
<br>
न ते ददृशिरे रामं दहन्तमपि वाहिनीम्।<br>
मोहिताः परमास्त्रेण गान्धर्वेण महात्मना॥ २६॥<br>
<br>
ते तु रामसहस्राणि रणे पश्यन्ति राक्षसाः।<br>
पुनः पश्यन्ति काकुत्स्थमेकमेव महाहवे॥ २७॥<br>
<br>
भ्रमन्तीं काञ्चनीं कोटिं कार्मुकस्य महात्मनः।<br>
अलातचक्रप्रतिमां ददृशुस्ते न राघवम्॥ २८॥<br>
<br>
शरीरनाभि सत्त्वार्चिः शरारं नेमिकार्मुकम्।<br>
ज्याघोषतलनिर्घोषं तेजोबुद्धिगुणप्रभम्॥ २९॥<br>
<br>
दिव्यास्त्रगुणपर्यन्तं निघ्नन्तं युधि राक्षसान्।<br>
ददृशू रामचक्रं तत् कालचक्रमिव प्रजाः॥ ३०॥<br>
<br>
अनीकं दशसाहस्रं रथानां वातरंहसाम्।<br>
अष्टादश सहस्राणि कुञ्जराणां तरस्विनाम्॥ ३१॥<br>
<br>
चतुर्दश सहस्राणि सारोहाणां च वाजिनाम्।<br>
पूर्णे शतसहस्रे द्वे राक्षसानां पदातिनाम्॥ ३२॥<br>
<br>
दिवसस्याष्टभागेन शरैरग्निशिखोपमैः।<br>
हतान्येकेन रामेण रक्षसां कामरूपिणाम्॥ ३३॥<br>
<br>
ते हताश्वा हतरथाः शान्ता विमथितध्वजाः।<br>
अभिपेतुः पुरीं लङ्कां हतशेषा निशाचराः॥ ३४॥<br>
<br>
हतैर्गजपदात्यश्वैस्तद् बभूव रणाजिरम्।<br>
आक्रीडभूमिः क्रुद्धस्य रुद्रस्येव महात्मनः॥ ३५॥<br>
<br>
ततो देवाः सगन्धर्वाः सिद्धाश्च परमर्षयः।<br>
साधु साध्विति रामस्य तत् कर्म समपूजयन्॥ ३६॥<br>
<br>
अब्रवीच्च तदा रामः सुग्रीवं प्रत्यनन्तरम्।<br>
विभीषणं च धर्मात्मा हनूमन्तं च वानरम्॥ ३७॥<br>
<br>
जाम्बवन्तं हरिश्रेष्ठं मैन्दं द्विविदमेव च।<br>
एतदस्त्रबलं दिव्यं मम वा त्र्यम्बकस्य वा॥ ३८॥<br>
<br>
निहत्य तां राक्षसराजवाहिनीं<br>
रामस्तदा शक्रसमो महात्मा।<br>
अस्त्रेषु शस्त्रेषु जितक्लमश्च<br>
संस्तूयते देवगणैः प्रहृष्टैः॥ ३९॥<br>
<br>
<b>इत्यार्षे श्रीमद्रामायणे वाल्मीकीये आदिकाव्ये युद्धकाण्डे त्रिनवतितमः सर्गः ॥ ९३ ॥</b>
