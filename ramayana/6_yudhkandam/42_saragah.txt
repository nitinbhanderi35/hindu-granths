<br>
ततस्ते राक्षसास्तत्र गत्वा रावणमन्दिरम्।<br>
न्यवेदयन् पुरीं रुद्धां रामेण सह वानरैः॥ १॥<br>
<br>
रुद्धां तु नगरीं श्रुत्वा जातक्रोधो निशाचरः।<br>
विधानं द्विगुणं कृत्वा प्रासादं चाप्यरोहत॥ २॥<br>
<br>
स ददर्श वृतां लङ्कां सशैलवनकाननाम्।<br>
असंख्येयैर्हरिगणैः सर्वतो युद्धकाङ्क्षिभिः॥ ३॥<br>
<br>
स दृष्ट्वा वानरैः सर्वैर्वसुधां कपिलीकृताम्।<br>
कथं क्षपयितव्याः स्युरिति चिन्तापरोऽभवत्॥ ४॥<br>
<br>
स चिन्तयित्वा सुचिरं धैर्यमालम्ब्य रावणः।<br>
राघवं हरियूथांश्च ददर्शायतलोचनः॥ ५॥<br>
<br>
राघवः सह सैन्येन मुदितो नाम पुप्लुवे।<br>
लङ्कां ददर्श गुप्तां वै सर्वतो राक्षसैर्वृताम्॥ ६॥<br>
<br>
दृष्ट्वा दाशरथिर्लङ्कां चित्रध्वजपताकिनीम्।<br>
जगाम सहसा सीतां दूयमानेन चेतसा॥ ७॥<br>
<br>
अत्र सा मृगशावाक्षी मत्कृते जनकात्मजा।<br>
पीड्यते शोकसंतप्ता कृशा स्थण्डिलशायिनी॥ ८॥<br>
<br>
निपीड्यमानां धर्मात्मा वैदेहीमनुचिन्तयन्।<br>
क्षिप्रमाज्ञापयद् रामो वानरान् द्विषतां वधे॥ ९॥<br>
<br>
एवमुक्ते तु वचसि रामेणाक्लिष्टकर्मणा।<br>
संघर्षमाणाः प्लवगाः सिंहनादैरनादयन्॥ १०॥<br>
<br>
शिखरैर्विकिरामैतां लङ्कां मुष्टिभिरेव वा।<br>
इति स्म दधिरे सर्वे मनांसि हरियूथपाः॥ ११॥<br>
<br>
उद्यम्य गिरिशृङ्गाणि महान्ति शिखराणि च।<br>
तरूंश्चोत्पाट्य विविधांस्तिष्ठन्ति हरियूथपाः॥ १२॥<br>
<br>
प्रेक्षतो राक्षसेन्द्रस्य तान्यनीकानि भागशः।<br>
राघवप्रियकामार्थं लङ्कामारुरुहुस्तदा॥ १३॥<br>
<br>
ते ताम्रवक्त्रा हेमाभा रामार्थे त्यक्तजीविताः।<br>
लङ्कामेवाभ्यवर्तन्त सालभूधरयोधिनः॥ १४॥<br>
<br>
ते द्रुमैः पर्वताग्रैश्च मुष्टिभिश्च प्लवंगमाः।<br>
प्राकाराग्राण्यसंख्यानि ममन्थुस्तोरणानि च॥ १५॥<br>
<br>
परिखान् पूरयन्तश्च प्रसन्नसलिलाशयान्।<br>
पांसुभिः पर्वताग्रैश्च तृणैः काष्ठैश्च वानराः॥ १६॥<br>
<br>
ततः सहस्रयूथाश्च कोटियूथाश्च यूथपाः।<br>
कोटियूथशताश्चान्ये लङ्कामारुरुहुस्तदा॥ १७॥<br>
<br>
काञ्चनानि प्रमर्दन्तस्तोरणानि प्लवंगमाः।<br>
कैलासशिखराग्राणि गोपुराणि प्रमथ्य च॥ १८॥<br>
<br>
आप्लवन्तः प्लवन्तश्च गर्जन्तश्च प्लवंगमाः।<br>
लङ्कां तामभिधावन्ति महावारणसंनिभाः॥ १९॥<br>
<br>
जयत्युरुबलो रामो लक्ष्मणश्च महाबलः।<br>
राजा जयति सुग्रीवो राघवेणाभिपालितः॥ २०॥<br>
<br>
इत्येवं घोषयन्तश्च गर्जन्तश्च प्लवंगमाः।<br>
अभ्यधावन्त लङ्कायाः प्राकारं कामरूपिणः॥ २१॥<br>
<br>
वीरबाहुः सुबाहुश्च नलश्च पनसस्तथा।<br>
निपीड्योपनिविष्टास्ते प्राकारं हरियूथपाः।<br>
एतस्मिन्नन्तरे चक्रुः स्कन्धावारनिवेशनम्॥ २२॥<br>
<br>
पूर्वद्वारं तु कुमुदः कोटिभिर्दशभिर्वृतः।<br>
आवृत्य बलवांस्तस्थौ हरिभिर्जितकाशिभिः॥ २३॥<br>
<br>
सहायार्थे तु तस्यैव निविष्टः प्रघसो हरिः।<br>
पनसश्च महाबाहुर्वानरैरभिसंवृतः॥ २४॥<br>
<br>
दक्षिणद्वारमासाद्य वीरः शतबलिः कपिः।<br>
आवृत्य बलवांस्तस्थौ विंशत्या कोटिभिर्वृतः॥ २५॥<br>
<br>
सुषेणः पश्चिमद्वारं गत्वा तारापिता बली।<br>
आवृत्य बलवांस्तस्थौ कोटिकोटिभिरावृतः॥ २६॥<br>
<br>
उत्तरद्वारमागम्य रामः सौमित्रिणा सह।<br>
आवृत्य बलवांस्तस्थौ सुग्रीवश्च हरीश्वरः॥ २७॥<br>
<br>
गोलाङ्गूलो महाकायो गवाक्षो भीमदर्शना।<br>
वृतः कोट्या महावीर्यस्तस्थौ रामस्य पार्श्वतः॥ २८॥<br>
<br>
ऋक्षाणां भीमकोपानां धूम्रः शत्रुनिबर्हणः।<br>
वृतः कोट्या महावीर्यस्तस्थौ रामस्य पार्श्वतः॥ २९॥<br>
<br>
संनद्धस्तु महावीर्यो गदापाणिर्विभीषणः।<br>
वृतो यत्तैस्तु सचिवैस्तस्थौ यत्र महाबलः॥ ३०॥<br>
<br>
गजो गवाक्षो गवयः शरभो गन्धमादनः।<br>
समन्तात् परिधावन्तो ररक्षुर्हरिवाहिनीम्॥ ३१॥<br>
<br>
ततः कोपपरीतात्मा रावणो राक्षसेश्वरः।<br>
निर्याणं सर्वसैन्यानां द्रुतमाज्ञापयत् तदा॥ ३२॥<br>
<br>
एतच्छ्रुत्वा तदा वाक्यं रावणस्य मुखेरितम्।<br>
सहसा भीमनिर्घोषमुद‍्घुष्टं रजनीचरैः॥ ३३॥<br>
<br>
ततः प्रबोधिता भेर्यश्चन्द्रपाण्डुरपुष्कराः।<br>
हेमकोणैरभिहता राक्षसानां समन्ततः॥ ३४॥<br>
<br>
विनेदुश्च महाघोषाः शङ्खाः शतसहस्रशः।<br>
राक्षसानां सुघोराणां मुखमारुतपूरिताः॥ ३५॥<br>
<br>
ते बभुः शुभनीलाङ्गाः सशङ्खा रजनीचराः।<br>
विद्युन्मण्डलसंनद्धाः सबलाका इवाम्बुदाः॥ ३६॥<br>
<br>
निष्पतन्ति ततः सैन्या हृष्टा रावणचोदिताः।<br>
समये पूर्यमाणस्य वेगा इव महोदधेः॥ ३७॥<br>
<br>
ततो वानरसैन्येन मुक्तो नादः समन्ततः।<br>
मलयः पूरितो येन ससानुप्रस्थकन्दरः॥ ३८॥<br>
<br>
शङ्खदुन्दुभिनिर्घोषः सिंहनादस्तरस्विनाम्।<br>
पृथिवीं चान्तरिक्षं च सागरं चाभ्यनादयत्॥ ३९॥<br>
<br>
गजानां बृंहितैः सार्धं हयानां ह्रेषितैरपि।<br>
रथानां नेमिनिर्घोषै रक्षसां वदनस्वनैः॥ ४०॥<br>
<br>
एतस्मिन्नन्तरे घोरः संग्रामः समपद्यत।<br>
रक्षसां वानराणां च यथा देवासुरे पुरा॥ ४१॥<br>
<br>
ते गदाभिः प्रदीप्ताभिः शक्तिशूलपरश्वधैः।<br>
निजघ्नुर्वानरान् सर्वान् कथयन्तः स्वविक्रमान्॥ ४२॥<br>
<br>
तथा वृक्षैर्महाकायाः पर्वताग्रैश्च वानराः।<br>
निजघ्नुस्तानि रक्षांसि नखैर्दन्तैश्च वेगिनः॥ ४३॥<br>
<br>
राजा जयति सुग्रीव इति शब्दो महानभूत्।<br>
राजञ्जयजयेत्युक्त्वा स्वस्वनामकथां ततः॥ ४४॥<br>
<br>
राक्षसास्त्वपरे भीमाः प्राकारस्था महीं गतान्।<br>
वानरान् भिन्दिपालैश्च शूलैश्चैव व्यदारयन्॥ ४५॥<br>
<br>
वानराश्चापि संक्रुद्धाः प्राकारस्थान् महीं गताः।<br>
राक्षसान् पातयामासुः खमाप्लुत्य स्वबाहुभिः॥ ४६॥<br>
<br>
स सम्प्रहारस्तुमुलो मांसशोणितकर्दमः।<br>
रक्षसां वानराणां च सम्बभूवाद्भुतोपमः॥ ४७॥<br>
<br>
<br>
<b>इत्यार्षे श्रीमद्रामायणे वाल्मीकीये आदिकाव्ये श्रीमद्युद्धकाण्डे द्विचत्वारिंशः सर्गः ।। ४२ ।।	<br></b>
