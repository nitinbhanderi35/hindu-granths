<br>
<b>श्रीमद्वाल्मीकियरामायणे युद्धकाण्डे त्रयोविंशत्यधिकशततमः सर्गः ॥६-१२३॥</b><br>
<br>
अनुज्ञातं तु रामेण तद् विमानमनुत्तमम्।<br>
हंसयुक्तं महानादमुत्पपात विहायसम्॥ १॥<br>
<br>
पातयित्वा ततश्चक्षुः सर्वतो रघुनन्दनः।<br>
अब्रवीन्मैथिलीं सीतां रामः शशिनिभाननाम्॥ २॥<br>
<br>
कैलासशिखराकारे त्रिकूटशिखरे स्थिताम्।<br>
लङ्कामीक्षस्व वैदेहि निर्मितां विश्वकर्मणा॥ ३॥<br>
<br>
एतदायोधनं पश्य मांसशोणितकर्दमम्।<br>
हरीणां राक्षसानां च सीते विशसनं महत्॥ ४॥<br>
<br>
एष दत्तवरः शेते प्रमाथी राक्षसेश्वरः।<br>
तव हेतोर्विशालाक्षि निहतो रावणो मया॥ ५॥<br>
<br>
कुम्भकर्णोऽत्र निहतः प्रहस्तश्च निशाचरः।<br>
धूम्राक्षश्चात्र निहतो वानरेण हनूमता॥ ६॥<br>
<br>
विद्युन्माली हतश्चात्र सुषेणेन महात्मना।<br>
लक्ष्मणेनेन्द्रजिच्चात्र रावणिर्निहतो रणे॥ ७॥<br>
<br>
अङ्गदेनात्र निहतो विकटो नाम राक्षसः।<br>
विरूपाक्षश्च दुष्प्रेक्षो महापार्श्वमहोदरौ॥ ८॥<br>
<br>
अकम्पनश्च निहतो बलिनोऽन्ये च राक्षसाः।<br>
त्रिशिराश्चातिकायश्च देवान्तकनरान्तकौ॥ ९॥<br>
<br>
युद्धोन्मत्तश्च मत्तश्च राक्षसप्रवरावुभौ।<br>
निकुम्भश्चैव कुम्भश्च कुम्भकर्णात्मजौ बली॥ १०॥<br>
<br>
वज्रदंष्ट्रश्च दंष्ट्रश्च बहवो राक्षसा हताः।<br>
मकराक्षश्च दुर्धर्षो मया युधि निपातितः॥ ११॥<br>
<br>
अकम्पनश्च निहतः शोणिताक्षश्च वीर्यवान्।<br>
यूपाक्षश्च प्रजङ्घश्च निहतौ तु महाहवे॥ १२॥<br>
<br>
विद्युज्जिह्वोऽत्र निहतो राक्षसो भीमदर्शनः।<br>
यज्ञशत्रुश्च निहतः सुप्तघ्नश्च महाबलः॥ १३॥<br>
<br>
सूर्यशत्रुश्च निहतो ब्रह्मशत्रुस्तथापरः।<br>
अत्र मन्दोदरी नाम भार्या तं पर्यदेवयत्॥ १४॥<br>
<br>
सपत्नीनां सहस्रेण साग्रेण परिवारिता।<br>
एतत् तु दृश्यते तीर्थं समुद्रस्य वरानने॥ १५॥<br>
<br>
यत्र सागरमुत्तीर्य तां रात्रिमुषिता वयम्।<br>
एष सेतुर्मया बद्धः सागरे लवणार्णवे॥ १६॥<br>
<br>
तव हेतोर्विशालाक्षि नलसेतुः सुदुष्करः।<br>
पश्य सागरमक्षोभ्यं वैदेहि वरुणालयम्॥ १७॥<br>
<br>
अपारमिव गर्जन्तं शङ्खशुक्तिसमाकुलम्।<br>
हिरण्यनाभं शैलेन्द्रं काञ्चनं पश्य मैथिलि॥ १८॥<br>
<br>
विश्रमार्थं हनुमतो भित्त्वा सागरमुत्थितम्।<br>
एतत् कुक्षौ समुद्रस्य स्कन्धावारनिवेशनम्॥ १९॥<br>
<br>
अत्र पूर्वं महादेवः प्रसादमकरोद् विभुः।<br>
एतत् तु दृश्यते तीर्थं सागरस्य महात्मनः॥ २०॥<br>
<br>
सेतुबन्ध इति ख्यातं त्रैलोक्येन च पूजितम्।<br>
एतत् पवित्रं परमं महापातकनाशनम्॥ २१॥<br>
<br>
अत्र राक्षसराजोऽयमाजगाम विभीषणः।<br>
एषा सा दृश्यते सीते किष्किन्धा चित्रकानना॥ २२॥<br>
<br>
सुग्रीवस्य पुरी रम्या यत्र वाली मया हतः।<br>
अथ दृष्ट्वा पुरीं सीता किष्किन्धां वालिपालिताम्॥ २३॥<br>
<br>
अब्रवीत् प्रश्रितं वाक्यं रामं प्रणयसाध्वसा।<br>
सुग्रीवप्रियभार्याभिस्ताराप्रमुखतो नृप॥ २४॥<br>
<br>
अन्येषां वानरेन्द्राणां स्त्रीभिः परिवृता ह्यहम्।<br>
गन्तुमिच्छे सहायोध्यां राजधानीं त्वया सह॥ २५॥<br>
<br>
एवमुक्तोऽथ वैदेह्या राघवः प्रत्युवाच ताम्।<br>
एवमस्त्विति किष्किन्धां प्राप्य संस्थाप्य राघवः॥ २६॥<br>
<br>
विमानं प्रेक्ष्य सुग्रीवं वाक्यमेतदुवाच ह।<br>
ब्रूहि वानरशार्दूल सर्वान् वानरपुङ्गवान्॥ २७॥<br>
<br>
स्त्रीभिः परिवृताः सर्वे ह्ययोध्यां यान्तु सीतया।<br>
तथा त्वमपि सर्वाभिः स्त्रीभिः सह महाबल॥ २८॥<br>
<br>
अभित्वरय सुग्रीव गच्छामः प्लवगाधिप।<br>
एवमुक्तस्तु सुग्रीवो रामेणामिततेजसा॥ २९॥<br>
<br>
वानराधिपतिः श्रीमांस्तैश्च सर्वैः समावृतः।<br>
प्रविश्यान्तःपुरं शीघ्रं तारामुद्वीक्ष्य सोऽब्रवीत्॥ ३०॥<br>
<br>
प्रिये त्वं सह नारीभिर्वानराणां महात्मनाम्।<br>
राघवेणाभ्यनुज्ञाता मैथिलीप्रियकाम्यया॥ ३१॥<br>
<br>
त्वर त्वमभिगच्छामो गृह्य वानरयोषितः।<br>
अयोध्यां दर्शयिष्यामः सर्वा दशरथस्त्रियः॥ ३२॥<br>
<br>
सुग्रीवस्य वचः श्रुत्वा तारा सर्वाङ्गशोभना।<br>
आहूय चाब्रवीत् सर्वा वानराणां तु योषितः॥ ३३॥<br>
<br>
सुग्रीवेणाभ्यनुज्ञाता गन्तुं सर्वैश्च वानरैः।<br>
मम चापि प्रियं कार्यमयोध्यादर्शनेन च॥ ३४॥<br>
<br>
प्रवेशं चैव रामस्य पौरजानपदैः सह।<br>
विभूतिं चैव सर्वासां स्त्रीणां दशरथस्य च॥ ३५॥<br>
<br>
तारया चाभ्यनुज्ञाताः सर्वा वानरयोषितः।<br>
नेपथ्यविधिपूर्वं तु कृत्वा चापि प्रदक्षिणम्॥ ३६॥<br>
<br>
अध्यारोहन् विमानं तत् सीतादर्शनकाङ्क्षया।<br>
ताभिः सहोत्थितं शीघ्रं विमानं प्रेक्ष्य राघवः॥ ३७॥<br>
<br>
ऋष्यमूकसमीपे तु वैदेहीं पुनरब्रवीत्।<br>
दृश्यतेऽसौ महान् सीते सविद्युदिव तोयदः॥ ३८॥<br>
<br>
ऋष्यमूको गिरिवरः काञ्चनैर्धातुभिर्वृतः।<br>
अत्राहं वानरेन्द्रेण सुग्रीवेण समागतः॥ ३९॥<br>
<br>
समयश्च कृतः सीते वधार्थं वालिनो मया।<br>
एषा सा दृश्यते पम्पा नलिनी चित्रकानना॥ ४०॥<br>
<br>
त्वया विहीनो यत्राहं विललाप सुदुःखितः।<br>
अस्यास्तीरे मया दृष्टा शबरी धर्मचारिणी॥ ४१॥<br>
<br>
अत्र योजनबाहुश्च कबन्धो निहतो मया।<br>
दृश्यतेऽसौ जनस्थाने श्रीमान् सीते वनस्पतिः॥ ४२॥<br>
<br>
जटायुश्च महातेजास्तव हेतोर्विलासिनि।<br>
रावणेन हतो यत्र पक्षिणां प्रवरो बली॥ ४३॥<br>
<br>
खरश्च निहतो यत्र दूषणश्च निपातितः।<br>
त्रिशिराश्च महावीर्यो मया बाणैरजिह्मगैः॥ ४४॥<br>
<br>
एतत् तदाश्रमपदमस्माकं वरवर्णिनि।<br>
पर्णशाला तथा चित्रा दृश्यते शुभदर्शने॥ ४५॥<br>
<br>
यत्र त्वं राक्षसेन्द्रेण रावणेन हृता बलात्।<br>
एषा गोदावरी रम्या प्रसन्नसलिला शुभा॥ ४६॥<br>
<br>
अगस्त्यस्याश्रमश्चैव दृश्यते कदलीवृतः।<br>
दीप्तश्चैवाश्रमे ह्येष सुतीक्ष्णस्य महात्मनः॥ ४७॥<br>
<br>
दृश्यते चैव वैदेहि शरभङ्गाश्रमो महान्।<br>
उपयातः सहस्राक्षो यत्र शक्रः पुरंदरः॥ ४८॥<br>
<br>
अस्मिन् देशे महाकायो विराधो निहतो मया।<br>
एते ते तापसा देवि दृश्यन्ते तनुमध्यमे॥ ४९॥<br>
<br>
अत्रिः कुलपतिर्यत्र सूर्यवैश्वानरोपमः।<br>
अत्र सीते त्वया दृष्टा तापसी धर्मचारिणी॥ ५०॥<br>
<br>
असौ सुतनु शैलेन्द्रश्चित्रकूटः प्रकाशते।<br>
अत्र मां कैकयीपुत्रः प्रसादयितुमागतः॥ ५१॥<br>
<br>
एषा सा यमुना रम्या दृश्यते चित्रकानना।<br>
भरद्वाजाश्रमः श्रीमान् दृश्यते चैष मैथिलि॥ ५२॥<br>
<br>
इयं च दृश्यते गङ्गा पुण्या त्रिपथगा नदी।<br>
नानाद्विजगणाकीर्णा सम्प्रपुष्पितकानना॥ ५३॥<br>
<br>
शृङ्गवेरपुरं चैतद् गुहो यत्र सखा मम।<br>
एषा सा दृश्यते सीते सरयूर्यूपमालिनी॥ ५४॥<br>
<br>
एषा सा दृश्यते सीते राजधानी पितुर्मम।<br>
अयोध्यां कुरु वैदेहि प्रणामं पुनरागता॥ ५५॥<br>
<br>
ततस्ते वानराः सर्वे राक्षसाः सविभीषणाः।<br>
उत्पत्योत्पत्य संहृष्टास्तां पुरीं ददृशुस्तदा॥ ५६॥<br>
<br>
ततस्तु तां पाण्डुरहर्म्यमालिनीं<br>
विशालकक्ष्यां गजवाजिभिर्वृताम्।<br>
पुरीमपश्यन् प्लवगाः सराक्षसाः<br>
पुरीं महेन्द्रस्य यथामरावतीम्॥ ५७॥<br>
<br>
<br>
<b>इत्यार्षे श्रीमद्रामायणे वाल्मीकीये आदिकाव्ये युद्धकाण्डे त्रयोविंशत्यधिकशततमः सर्गः ॥ १२३ ॥</b>
