<br>
<b>श्रीमद्वाल्मीकियरामायणे युद्धकाण्डे त्रिसप्ततितमः सर्गः ॥६-७३॥</b><br>
<br>
विज्ञाय तु मनस्तस्य राघवस्य महात्मनः।<br>
स निवृत्याहवात् तस्मात् प्रविवेश पुरं ततः॥ १॥<br>
<br>
सोऽनुस्मृत्य वधं तेषां राक्षसानां तरस्विनाम्।<br>
क्रोधताम्रेक्षणः शूरो निर्जगामाथ रावणिः॥ २॥<br>
<br>
स पश्चिमेन द्वारेण निर्ययौ राक्षसैर्वृतः।<br>
इन्द्रजित् सुमहावीर्यः पौलस्त्यो देवकण्टकः॥ ३॥<br>
<br>
इन्द्रजित्तु ततो दृष्ट्वा भ्रातरौ रामलक्ष्मणौ।<br>
रणायाभ्युुद्यतौ वीरौ मायां प्रादुष्करोत् तदा॥ ४॥<br>
<br>
इन्द्रजित्तु रथे स्थाप्य सीतां मायामयीं तदा।<br>
बलेन महतावृत्य तस्या वधमरोचयत्॥ ५॥<br>
<br>
मोहनार्थं तु सर्वेषां बुद्धिं कृत्वा सुदुर्मतिः।<br>
हन्तुं सीतां व्यवसितो वानराभिमुखो ययौ॥ ६॥<br>
<br>
तं दृष्ट्वा त्वभिनिर्यान्तं सर्वे ते काननौकसः।<br>
उत्पेतुरभिसंक्रुद्धाः शिलाहस्ता युयुत्सवः॥ ७॥<br>
<br>
हनूमान् पुरतस्तेषां जगाम कपिकुञ्जरः।<br>
प्रगृह्य सुमहच्छृङ्गं पर्वतस्य दुरासदम्॥ ८॥<br>
<br>
स ददर्श हतानन्दां सीतामिन्द्रजितो रथे।<br>
एकवेणीधरां दीनामुपवासकृशाननाम्॥ ९॥<br>
<br>
परिक्लिष्टैकवसनाममृजां राघवप्रियाम्।<br>
रजोमलाभ्यामालिप्तैः सर्वगात्रैर्वरस्त्रियम्॥ १०॥<br>
<br>
तां निरीक्ष्य मुहूर्तं तु मैथिलीमध्यवस्य च।<br>
बभूवाचिरदृष्टा हि तेन सा जनकात्मजा॥ ११॥<br>
<br>
अब्रवीत् तां तु शोकार्तां निरानन्दां तपस्विनीम्।<br>
दृष्ट्वा रथस्थितां दीनां राक्षसेन्द्रसुतश्रिताम्॥ १२॥<br>
<br>
किं समर्थितमस्येति चिन्तयन् स महाकपिः।<br>
सह तैर्वानरश्रेष्ठैरभ्यधावत रावणिम्॥ १३॥<br>
<br>
तद् वानरबलं दृष्ट्वा रावणिः क्रोधमूर्च्छितः।<br>
कृत्वा विकोशं निस्त्रिंशं मूर्ध्नि सीतामकर्षयत्॥ १४॥<br>
<br>
तां स्त्रियं पश्यतां तेषां ताडयामास राक्षसः।<br>
क्रोशन्तीं राम रामेति मायया योजितां रथे॥ १५॥<br>
<br>
गृहीतमूर्धजां दृष्ट्वा हनूमान् दैन्यमागतः।<br>
दुःखजं वारि नेत्राभ्यामुत्सृजन् मारुतात्मजः॥ १६॥<br>
<br>
तां दृष्ट्वा चारुसर्वाङ्गीं रामस्य महिषीं प्रियाम्।<br>
अब्रवीत् परुषं वाक्यं क्रोधाद् रक्षोधिपात्मजम्॥ १७॥<br>
<br>
दुरात्मन्नात्मनाशाय केशपक्षे परामृशः।<br>
ब्रह्मर्षीणां कुले जातो राक्षसीं योनिमाश्रितः॥ १८॥<br>
<br>
धिक् त्वां पापसमाचारं यस्य ते मतिरीदृशी।<br>
नृशंसानार्य दुर्वृत्त क्षुद्र पापपराक्रम।<br>
अनार्यस्येदृशं कर्म घृणा ते नास्ति निर्घृण॥ १९॥<br>
<br>
च्युता गृहाच्च राज्याच्च रामहस्ताच्च मैथिली।<br>
किं तवैषापराद्धा हि यदेनां हंसि निर्दय॥ २०॥<br>
<br>
सीतां हत्वा तु न चिरं जीविष्यसि कथंचन।<br>
वधार्ह कर्मणा तेन मम हस्तगतो ह्यसि॥ २१॥<br>
<br>
ये च स्त्रीघातिनां लोका लोकवध्यैश्च कुत्सिताः।<br>
इह जीवितमुत्सृज्य प्रेत्य तान् प्रति लप्स्यसे॥ २२॥<br>
<br>
इति ब्रुवाणो हनुमान् सायुधैर्हरिभिर्वृतः।<br>
अभ्यधावत् सुसंक्रुद्धो राक्षसेन्द्रसुतं प्रति॥ २३॥<br>
<br>
आपतन्तं महावीर्यं तदनीकं वनौकसाम्।<br>
रक्षसां भीमकोपानामनीकेन न्यवारयत्॥ २४॥<br>
<br>
स तां बाणसहस्रेण विक्षोभ्य हरिवाहिनीम्।<br>
हनूमन्तं हरिश्रेष्ठमिन्द्रजित् प्रत्युवाच ह॥ २५॥<br>
<br>
सुग्रीवस्त्वं च रामश्च यन्निमित्तमिहागताः।<br>
तां वधिष्यामि वैदेहीमद्यैव तव पश्यतः॥ २६॥<br>
<br>
इमां हत्वा ततो रामं लक्ष्मणं त्वां च वानर।<br>
सुग्रीवं च वधिष्यामि तं चानार्यं विभीषणम्॥ २७॥<br>
<br>
न हन्तव्याः स्त्रियश्चेति यद् ब्रवीषि प्लवंगम।<br>
पीडाकरममित्राणां यच्च कर्तव्यमेव तत्॥ २८॥<br>
<br>
तमेवमुक्त्वा रुदतीं सीतां मायामयीं च ताम्।<br>
शितधारेण खड्गेन निजघानेन्द्रजित् स्वयम्॥ २९॥<br>
<br>
यज्ञोपवीतमार्गेण छिन्ना तेन तपस्विनी।<br>
सा पृथिव्यां पृथुश्रोणी पपात प्रियदर्शना॥ ३०॥<br>
<br>
तामिन्द्रजित् स्त्रियं हत्वा हनूमन्तमुवाच ह।<br>
मया रामस्य पश्येमां प्रियां शस्त्रनिषूदिताम्।<br>
एषा विशस्ता वैदेही निष्फलो वः परिश्रमः॥ ३१॥<br>
<br>
ततः खड्गेन महता हत्वा तामिन्द्रजित्स्वयम्।<br>
हृष्टः स रथमास्थाय ननाद च महास्वनम्॥ ३२॥<br>
<br>
वानराः शुश्रुवुः शब्दमदूरे प्रत्यवस्थिताः।<br>
व्यादितास्यस्य नदतस्तद्दुर्गं संश्रितस्य तु॥ ३३॥<br>
<br>
तथा तु सीतां विनिहत्य दुर्मतिः<br>
प्रहृष्टचेताः स बभूव रावणिः।<br>
तं हृष्टरूपं समुदीक्ष्य वानरा<br>
विषण्णरूपाः समभिप्रदुद्रुवुः॥ ३४॥<br>
<br>
<br>
<b>इत्यार्षे श्रीमद्रामायणे वाल्मीकीये आदिकाव्ये युद्धकाण्डे एकाशीतितमः सर्गः ॥ ८१ ॥</b>
