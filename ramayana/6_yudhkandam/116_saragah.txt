<br>
<b>श्रीमद्वाल्मीकियरामायणे युद्धकाण्डे षोडशाधिकशततमः सर्गः ॥६-११६॥</b><br>
<br>
एवमुक्ता तु वैदेही परुषं रोमहर्षणम्।<br>
राघवेण सरोषेण श्रुत्वा प्रव्यथिताभवत्॥ १॥<br>
<br>
सा तदाश्रुतपूर्वं हि जने महति मैथिली।<br>
श्रुत्वा भर्तुर्वचो घोरं लज्जयावनताभवत्॥ २॥<br>
<br>
प्रविशन्तीव गात्राणि स्वानि सा जनकात्मजा।<br>
वाक्शरैस्तैः सशल्येव भृशमश्रूण्यवर्तयत्॥ ३॥<br>
<br>
ततो बाष्पपरिक्लिन्नं प्रमार्जन्ती स्वमाननम्।<br>
शनैर्गद‍्गदया वाचा भर्तारमिदमब्रवीत्॥ ४॥<br>
<br>
किं मामसदृशं वाक्यमीदृशं श्रोत्रदारुणम्।<br>
रूक्षं श्रावयसे वीर प्राकृतः प्राकृतामिव॥ ५॥<br>
<br>
न तथास्मि महाबाहो यथा मामवगच्छसि।<br>
प्रत्ययं गच्छ मे स्वेन चारित्रेणैव ते शपे॥ ६॥<br>
<br>
पृथक्स्त्रीणां प्रचारेण जातिं त्वं परिशङ्कसे।<br>
परित्यजैनां शङ्कां तु यदि तेऽहं परीक्षिता॥ ७॥<br>
<br>
यदहं गात्रसंस्पर्शं गतास्मि विवशा प्रभो।<br>
कामकारो न मे तत्र दैवं तत्रापराध्यति॥ ८॥<br>
<br>
मदधीनं तु यत् तन्मे हृदयं त्वयि वर्तते।<br>
पराधीनेषु गात्रेषु किं करिष्याम्यनीश्वरी॥ ९॥<br>
<br>
सह संवृद्धभावेन संसर्गेण च मानद।<br>
यदि तेऽहं न विज्ञाता हता तेनास्मि शाश्वतम्॥ १०॥<br>
<br>
प्रेषितस्ते महावीरो हनुमानवलोककः।<br>
लङ्कास्थाहं त्वया राजन् किं तदा न विसर्जिता॥ ११॥<br>
<br>
प्रत्यक्षं वानरस्यास्य तद्वाक्यसमनन्तरम्।<br>
त्वया संत्यक्तया वीर त्यक्तं स्याज्जीवितं मया॥ १२॥<br>
<br>
न वृथा ते श्रमोऽयं स्यात् संशये न्यस्य जीवितम्।<br>
सुहृज्जनपरिक्लेशो न चायं विफलस्तव॥ १३॥<br>
<br>
त्वया तु नृपशार्दूल रोषमेवानुवर्तता।<br>
लघुनेव मनुष्येण स्त्रीत्वमेव पुरस्कृतम्॥ १४॥<br>
<br>
अपदेशेन जनकान्नोत्पत्तिर्वसुधातलात्।<br>
मम वृत्तं च वृत्तज्ञ बहु ते न पुरस्कृतम्॥ १५॥<br>
<br>
न प्रमाणीकृतः पाणिर्बाल्ये मम निपीडितः।<br>
मम भक्तिश्च शीलं च सर्वं ते पृष्ठतः कृतम्॥ १६॥<br>
<br>
इति ब्रुवन्ती रुदती बाष्पगद‍्गदभाषिणी।<br>
उवाच लक्ष्मणं सीता दीनं ध्यानपरायणम्॥ १७॥<br>
<br>
चितां मे कुरु सौमित्रे व्यसनस्यास्य भेषजम्।<br>
मिथ्यापवादोपहता नाहं जीवितुमुत्सहे॥ १८॥<br>
<br>
अप्रीतेन गुणैर्भर्त्रा त्यक्ताया जनसंसदि।<br>
या क्षमा मे गतिर्गन्तुं प्रवेक्ष्ये हव्यवाहनम्॥ १९॥<br>
<br>
एवमुक्तस्तु वैदेह्या लक्ष्मणः परवीरहा।<br>
अमर्षवशमापन्नो राघवं समुदैक्षत॥ २०॥<br>
<br>
स विज्ञाय मनश्छन्दं रामस्याकारसूचितम्।<br>
चितां चकार सौमित्रिर्मते रामस्य वीर्यवान्॥ २१॥<br>
<br>
नहि रामं तदा कश्चित् कालान्तकयमोपमम्।<br>
अनुनेतुमथो वक्तुं द्रष्टुं वाप्यशकत् सुहृत्॥ २२॥<br>
<br>
अधोमुखं स्थितं रामं ततः कृत्वा प्रदक्षिणम्।<br>
उपावर्तत वैदेही दीप्यमानं हुताशनम्॥ २३॥<br>
<br>
प्रणम्य दैवतेभ्यश्च ब्राह्मणेभ्यश्च मैथिली।<br>
बद्धाञ्जलिपुटा चेदमुवाचाग्निसमीपतः॥ २४॥<br>
<br>
यथा मे हृदयं नित्यं नापसर्पति राघवात्।<br>
तथा लोकस्य साक्षी मां सर्वतः पातु पावकः॥ २५॥<br>
<br>
यथा मां शुद्धचारित्रां दुष्टां जानाति राघवः।<br>
तथा लोकस्य साक्षी मां सर्वतः पातु पावकः॥ २६॥<br>
<br>
कर्मणा मनसा वाचा यथा नातिचराम्यहम्।<br>
राघवं सर्वधर्मज्ञं तथा मां पातु पावकः॥ २७॥<br>
<br>
आदित्यो भगवान् वायुर्दिशश्चन्द्रस्तथैव च।<br>
अहश्चापि तथा संध्ये रात्रिश्च पृथिवी तथा।<br>
यथान्येऽपि विजानन्ति तथा चारित्रसंयुताम्॥ २८॥<br>
<br>
एवमुक्त्वा तु वैदेही परिक्रम्य हुताशनम्।<br>
विवेश ज्वलनं दीप्तं निःशङ्केनान्तरात्मना॥ २९॥<br>
<br>
जनश्च सुमहांस्तत्र बालवृद्धसमाकुलः।<br>
ददर्श मैथिलीं दीप्तां प्रविशन्तीं हुताशनम्॥ ३०॥<br>
<br>
सा तप्तनवहेमाभा तप्तकाञ्चनभूषणा।<br>
पपात ज्वलनं दीप्तं सर्वलोकस्य संनिधौ॥ ३१॥<br>
<br>
ददृशुस्तां विशालाक्षीं पतन्तीं हव्यवाहनम्।<br>
सीतां सर्वाणि रूपाणि रुक्मवेदिनिभां तदा॥ ३२॥<br>
<br>
ददृशुस्तां महाभागां प्रविशन्तीं हुताशनम्।<br>
ऋषयो देवगन्धर्वा यज्ञे पूर्णाहुतीमिव॥ ३३॥<br>
<br>
प्रचुक्रुशुः स्त्रियः सर्वास्तां दृष्ट्वा हव्यवाहने।<br>
पतन्तीं संस्कृतां मन्त्रैर्वसोर्धारामिवाध्वरे॥ ३४॥<br>
<br>
ददृशुस्तां त्रयो लोका देवगन्धर्वदानवाः।<br>
शप्तां पतन्तीं निरये त्रिदिवाद् देवतामिव॥ ३५॥<br>
<br>
तस्यामग्निं विशन्त्यां तु हाहेति विपुलः स्वनः।<br>
रक्षसां वानराणां च सम्बभूवाद्भुतोपमः॥ ३६॥<br>
<br>
<br>
<b>इत्यार्षे श्रीमद्रामायणे वाल्मीकीये आदिकाव्ये युद्धकाण्डे षोडशाधिकशततमः सर्गः ॥ ११६ ॥</b>
