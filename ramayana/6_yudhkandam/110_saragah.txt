<br>
रावणं निहतं श्रुत्वा राघवेण महात्मना।<br>
अन्तःपुराद् विनिष्पेतू राक्षस्यः शोककर्शिताः॥ १॥<br>
<br>
वार्यमाणाः सुबहुशो वेष्टन्त्यः क्षितिपांसुषु।<br>
विमुक्तकेश्यः शोकार्ता गावो वत्सहता इव॥ २॥<br>
<br>
उत्तरेण विनिष्क्रम्य द्वारेण सह राक्षसैः।<br>
प्रविश्यायोधनं घोरं विचिन्वन्त्यो हतं पतिम्॥ ३॥<br>
<br>
आर्यपुत्रेति वादिन्यो हा नाथेति च सर्वशः।<br>
परिपेतुः कबन्धाङ्कां महीं शोणितकर्दमाम्॥ ४॥<br>
<br>
ता बाष्पपरिपूर्णाक्ष्यो भर्तृशोकपराजिताः।<br>
करिण्य इव नर्दन्त्यः करेण्वो हतयूथपाः॥ ५॥<br>
<br>
ददृशुस्ता महाकायं महावीर्यं महाद्युतिम्।<br>
रावणं निहतं भूमौ नीलाञ्जनचयोपमम्॥ ६॥<br>
<br>
ताः पतिं सहसा दृष्ट्वा शयानं रणपांसुषु।<br>
निपेतुस्तस्य गात्रेषु च्छिन्ना वनलता इव॥ ७॥<br>
<br>
बहुमानात् परिष्वज्य काचिदेनं रुरोद ह।<br>
चरणौ काचिदालम्ब्य काचित् कण्ठेऽवलम्ब्य च॥ ८॥<br>
<br>
उत्क्षिप्य च भुजौ काचिद् भूमौ सुपरिवर्तते।<br>
हतस्य वदनं दृष्ट्वा काचिन्मोहमुपागमत्॥ ९॥<br>
<br>
काचिदङ्के शिरः कृत्वा रुरोद मुखमीक्षती।<br>
स्नापयन्ती मुखं बाष्पैस्तुषारैरिव पङ्कजम्॥ १०॥<br>
<br>
एवमार्ताः पतिं दृष्ट्वा रावणं निहतं भुवि।<br>
चुक्रुशुर्बहुधा शोकाद् भूयस्ताः पर्यदेवयन्॥ ११॥<br>
<br>
येन वित्रासितः शक्रो येन वित्रासितो यमः।<br>
येन वैश्रवणो राजा पुष्पकेण वियोजितः॥ १२॥<br>
<br>
गन्धर्वाणामृषीणां च सुराणां च महात्मनाम्।<br>
भयं येन रणे दत्तं सोऽयं शेते रणे हतः॥ १३॥<br>
<br>
असुरेभ्यः सुरेभ्यो वा पन्नगेभ्योऽपि वा तथा।<br>
भयं यो न विजानाति तस्येदं मानुषाद् भयम्॥ १४॥<br>
<br>
अवध्यो देवतानां यस्तथा दानवरक्षसाम्।<br>
हतः सोऽयं रणे शेते मानुषेण पदातिना॥ १५॥<br>
<br>
यो न शक्यः सुरैर्हन्तुं न यक्षैर्नासुरैस्तथा।<br>
सोऽयं कश्चिदिवासत्त्वो मृत्युं मर्त्येन लम्भितः॥ १६॥<br>
<br>
एवं वदन्त्यो रुरुदुस्तस्य ता दुःखिताः स्त्रियः।<br>
भूय एव च दुःखार्ता विलेपुश्च पुनः पुनः॥ १७॥<br>
<br>
अशृण्वता तु सुहृदां सततं हितवादिनाम्।<br>
मरणायाहृता सीता राक्षसाश्च निपातिताः।<br>
एताः सममिदानीं ते वयमात्मा च पातितः॥ १८॥<br>
<br>
ब्रुवाणोऽपि हितं वाक्यमिष्टो भ्राता विभीषणः।<br>
दृष्टं परुषितो मोहात् त्वयाऽऽत्मवधकांक्षिणा॥ १९॥<br>
<br>
यदि निर्यातिता ते स्यात् सीता रामाय मैथिली।<br>
न नः स्याद् व्यसनं घोरमिदं मूलहरं महत्॥ २०॥<br>
<br>
वृत्तकामो भवेद् भ्राता रामो मित्रकुलं भवेत्।<br>
वयं चाविधवाः सर्वाः सकामा न च शत्रवः॥ २१॥<br>
<br>
त्वया पुनर्नृशंसेन सीतां संरुन्धता बलात्।<br>
राक्षसा वयमात्मा च त्रयं तुल्यं निपातितम्॥ २२॥<br>
<br>
न कामकारः कामं वा तव राक्षसपुंगव।<br>
दैवं चेष्टयते सर्वं हतं दैवेन हन्यते॥ २३॥<br>
<br>
वानराणां विनाशोऽयं राक्षसानां च ते रणे।<br>
तव चैव महाबाहो दैवयोगादुपागतः॥ २४॥<br>
<br>
नैवार्थेन च कामेन विक्रमेण न चाज्ञया।<br>
शक्या दैवगतिर्लोके निवर्तयितुमुद्यता॥ २५॥<br>
<br>
विलेपुरेवं दीनास्ता राक्षसाधिपयोषितः।<br>
कुरर्य इव दुःखार्ता बाष्पपर्याकुलेक्षणाः॥ २६॥<br>
<br>
<b>इत्यार्षे श्रीमद्रामायणे वाल्मीकीये आदिकाव्ये युद्धकाण्डे दशाधिकशततमः सर्गः ॥ ११० ॥</b>
