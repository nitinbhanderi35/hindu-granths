<br>
<b>श्रीमद्वाल्मीकियरामायणे युद्धकाण्डे त्रिषष्टितमः सर्गः ॥६-६३॥</b><br>
<br>
तस्य राक्षसराजस्य निशम्य परिदेवितम्।<br>
कुम्भकर्णो बभाषेदं वचनं प्रजहास च॥ १॥<br>
<br>
दृष्टो दोषो हि योऽस्माभिः पुरा मन्त्रविनिर्णये।<br>
हितेष्वनभियुक्तेन सोऽयमासादितस्त्वया॥ २॥<br>
<br>
शीघ्रं खल्वभ्युपेतं त्वां फलं पापस्य कर्मणः।<br>
निरयेष्वेव पतनं यथा दुष्कृतकर्मणः॥ ३॥<br>
<br>
प्रथमं वै महाराज कृत्यमेतदचिन्तितम्।<br>
केवलं वीर्यदर्पेण नानुबन्धो विचारितः॥ ४॥<br>
<br>
यः पश्चात्पूर्वकार्याणि कुर्यादैश्वर्यमास्थितः।<br>
पूर्वं चोत्तरकार्याणि न स वेद नयानयौ॥ ५॥<br>
<br>
देशकालविहीनानि कर्माणि विपरीतवत्।<br>
क्रियमाणानि दुष्यन्ति हवींष्यप्रयतेष्विव॥ ६॥<br>
<br>
त्रयाणां पञ्चधा योगं कर्मणां यः प्रपद्यते।<br>
सचिवैः समयं कृत्वा स सम्यग् वर्तते पथि॥ ७॥<br>
<br>
यथागमं च यो राजा समयं च चिकीर्षति।<br>
बुध्यते सचिवैर्बुद्ध्या सुहृदश्चानुपश्यति॥ ८॥<br>
<br>
धर्ममर्थं हि कामं वा सर्वान् वा रक्षसां पते।<br>
भजेत पुरुषः काले त्रीणि द्वन्द्वानि वा पुनः॥ ९॥<br>
<br>
त्रिषु चैतेषु यच्छ्रेष्ठं श्रुत्वा तन्नावबुध्यते।<br>
राजा वा राजमात्रो वा व्यर्थं तस्य बहुश्रुतम्॥ १०॥<br>
<br>
उपप्रदानं सान्त्वं च भेदं काले च विक्रमम्।<br>
योगं च रक्षसां श्रेष्ठ तावुभौ च नयानयौ॥ ११॥<br>
<br>
काले धर्मार्थकामान् यः सम्मन्त्र्य सचिवैः सह।<br>
निषेवेतात्मवाँल्लोके न स व्यसनमाप्नुयात् ॥ १२॥<br>
<br>
हितानुबन्धमालोक्य कुर्यात् कार्यमिहात्मनः।<br>
राजा सहार्थतत्त्वज्ञैः सचिवैर्बुद्धिजीविभिः॥ १३॥<br>
<br>
अनभिज्ञाय शास्त्रार्थान् पुरुषाः पशुबुद्धयः।<br>
प्रागल्भ्याद् वक्तुमिच्छन्ति मन्त्रिष्वभ्यन्तरीकृताः॥ १४॥<br>
<br>
अशास्त्रविदुषां तेषां कार्यं नाभिहितं वचः।<br>
अर्थशास्त्रानभिज्ञानां विपुलां श्रियमिच्छताम्॥ १५॥<br>
<br>
अहितं च हिताकारं धार्ष्ट्याज्जल्पन्ति ये नराः।<br>
अवश्यं मन्त्रबाह्यास्ते कर्तव्याः कृत्यदूषकाः॥ १६॥<br>
<br>
विनाशयन्तो भर्तारं सहिताः शत्रुभिर्बुधैः।<br>
विपरीतानि कृत्यानि कारयन्तीह मन्त्रिणः॥ १७॥<br>
<br>
तान् भर्ता मित्रसंकाशानमित्रान् मन्त्रनिर्णये।<br>
व्यवहारेण जानीयात् सचिवानुपसंहितान्॥ १८॥<br>
<br>
चपलस्येह कृत्यानि सहसानुप्रधावतः।<br>
छिद्रमन्ये प्रपद्यन्ते क्रौञ्चस्य खमिव द्विजाः॥ १९॥<br>
<br>
यो हि शत्रुमवज्ञाय आत्मानं नाभिरक्षति।<br>
अवाप्नोति हि सोऽनर्थान् स्थानाच्च व्यवरोप्यते॥ २०॥<br>
<br>
यदुक्तमिह ते पूर्वं प्रियया मेऽनुजेन च।<br>
तदेव नो हितं वाक्यं यथेच्छसि तथा कुरु॥ २१॥<br>
<br>
तत् तु श्रुत्वा दशग्रीवः कुम्भकर्णस्य भाषितम्।<br>
भ्रुकुटिं चैव संचक्रे क्रुद्धश्चैनमभाषत॥ २२॥<br>
<br>
मान्यो गुरुरिवाचार्यः किं मां त्वमनुशाससे।<br>
किमेवं वाक्श्रमं कृत्वा यद् युक्तं तद् विधीयताम्॥ २३॥<br>
<br>
विभ्रमाच्चित्तमोहाद् वा बलवीर्याश्रयेण वा।<br>
नाभिपन्नमिदानीं यद् व्यर्था तस्य पुनः कथा॥ २४॥<br>
<br>
अस्मिन् काले तु यद् युक्तं तदिदानीं विचिन्त्यताम्।<br>
गतं तु नानुशोचन्ति गतं तु गतमेव हि॥ २५॥<br>
<br>
ममापनयजं दोषं विक्रमेण समीकुरु।<br>
यदि खल्वस्ति मे स्नेहो विक्रमं वाधिगच्छसि॥ २६॥<br>
<br>
यदि कार्यं ममैतत्ते हृदि कार्यतमं मतम्।<br>
स सुहृद् यो विपन्नार्थं दीनमभ्युपपद्यते॥ २७॥<br>
<br>
स बन्धुर्योऽपनीतेषु साहाय्यायोपकल्पते।<br>
तमथैवं ब्रुवाणं स वचनं धीरदारुणम्॥ २८॥<br>
<br>
रुष्टोऽयमिति विज्ञाय शनैः श्लक्ष्णमुवाच ह।<br>
अतीव हि समालक्ष्य भ्रातरं क्षुभितेन्द्रियम्॥ २९॥<br>
<br>
कुम्भकर्णः शनैर्वाक्यं बभाषे परिसान्त्वयन्।<br>
शृणु राजन्नवहितो मम वाक्यमरिंदम॥ ३०॥<br>
<br>
अलं राक्षसराजेन्द्र संतापमुपपद्य ते।<br>
रोषं च सम्परित्यज्य स्वस्थो भवितुमर्हसि॥ ३१॥<br>
<br>
नैतन्मनसि कर्तव्यं मयि जीवति पार्थिव।<br>
तमहं नाशयिष्यामि यत् कृते परितप्यते॥ ३२॥<br>
<br>
अवश्यं तु हितं वाच्यं सर्वावस्थं मया तव।<br>
बन्धुभावादभिहितं भ्रातृस्नेहाच्च पार्थिव॥ ३३॥<br>
<br>
सदृशं यच्च कालेऽस्मिन् कर्तुं स्नेहेन बन्धुना।<br>
शत्रूणां कदनं पश्य क्रियमाणं मया रणे॥ ३४॥<br>
<br>
अद्य पश्य महाबाहो मया समरमूर्धनि।<br>
हते रामे सह भ्रात्रा द्रवन्तीं हरिवाहिनीम्॥ ३५॥<br>
<br>
अद्य रामस्य तद् दृष्ट्वा मयाऽऽनीतं रणाच्छिरः।<br>
सुखी भव महाबाहो सीता भवतु दुःखिता॥ ३६॥<br>
<br>
अद्य रामस्य पश्यन्तु निधनं सुमहत् प्रियम्।<br>
लङ्कायां राक्षसाः सर्वे ये ते निहतबान्धवाः॥ ३७॥<br>
<br>
अद्य शोकपरीतानां स्वबन्धुवधशोचिनाम्।<br>
शत्रोर्युधि विनाशेन करोम्यश्रुप्रमार्जनम्॥ ३८॥<br>
<br>
अद्य पर्वतसंकाशं ससूर्यमिव तोयदम्।<br>
विकीर्णं पश्य समरे सुग्रीवं प्लवगेश्वरम्॥ ३९॥<br>
<br>
कथं च राक्षसैरेभिर्मया च परिसान्त्वितः।<br>
जिघांसुभिर्दाशरथिं व्यथसे त्वं सदानघ॥ ४०॥<br>
<br>
मां निहत्य किल त्वां हि निहनिष्यति राघवः।<br>
नाहमात्मनि संतापं गच्छेयं राक्षसाधिप॥ ४१॥<br>
<br>
कामं त्विदानीमपि मां व्यादिश त्वं परंतप।<br>
न परः प्रेक्षणीयस्ते युद्धायातुलविक्रम॥ ४२॥<br>
<br>
अहमुत्सादयिष्यामि शत्रूंस्तव महाबलान्।<br>
यदि शक्रो यदि यमो यदि पावकमारुतौ॥ ४३॥<br>
<br>
तानहं योधयिष्यामि कुबेरवरुणावपि।<br>
गिरिमात्रशरीरस्य शितशूलधरस्य मे॥ ४४॥<br>
<br>
नर्दतस्तीक्ष्णदंष्ट्रस्य बिभीयाद् वै पुरंदरः।<br>
अथ वा त्यक्तशस्त्रस्य मृद्नतस्तरसा रिपून्॥ ४५॥<br>
<br>
न मे प्रतिमुखः कश्चित् स्थातुं शक्तो जिजीविषुः।<br>
नैव शक्त्या न गदया नासिना निशितैः शरैः॥ ४६॥<br>
<br>
हस्ताभ्यामेव संरभ्य हनिष्यामि सवज्रिणम्।<br>
यदि मे मुष्टिवेगं स राघवोऽद्य सहिष्यति॥ ४७॥<br>
<br>
ततः पास्यन्ति बाणौघा रुधिरं राघवस्य मे।<br>
चिन्तया तप्यसे राजन् किमर्थं मयि तिष्ठति॥ ४८॥<br>
<br>
सोऽहं शत्रुविनाशाय तव निर्यातुमुद्यतः।<br>
मुञ्च रामाद् भयं घोरं निहनिष्यामि संयुगे॥ ४९॥<br>
<br>
राघवं लक्ष्मणं चैव सुग्रीवं च महाबलम्।<br>
हनूमन्तं च रक्षोघ्नं येन लङ्का प्रदीपिता॥ ५०॥<br>
<br>
हरींश्च भक्षयिष्यामि संयुगे समुपस्थिते।<br>
असाधारणमिच्छामि तव दातुं महद् यशः॥ ५१॥<br>
<br>
यदि चेन्द्राद् भयं राजन् यदि चापि स्वयंभुवः।<br>
ततोऽहं नाशयिष्यामि नैशं तम इवांशुमान्॥ ५२॥<br>
<br>
अपि देवाः शयिष्यन्ते मयि क्रुद्धे महीतले।<br>
यमं च शमयिष्यामि भक्षयिष्यामि पावकम्॥ ५३॥<br>
<br>
आदित्यं पातयिष्यामि सनक्षत्रं महीतले।<br>
शतक्रतुं वधिष्यामि पास्यामि वरुणालयम्॥ ५४॥<br>
<br>
पर्वतांश्चूर्णयिष्यामि दारयिष्यामि मेदिनीम्।<br>
दीर्घकालं प्रसुप्तस्य कुम्भकर्णस्य विक्रमम्॥ ५५॥<br>
<br>
अद्य पश्यन्तु भूतानि भक्ष्यमाणानि सर्वशः।<br>
न त्विदं त्रिदिवं सर्वमाहारो मम पूर्यते॥ ५६॥<br>
<br>
वधेन ते दाशरथेः सुखावहं<br>
सुखं समाहर्तुमहं व्रजामि।<br>
निहत्य रामं सह लक्ष्मणेन<br>
खादामि सर्वान् हरियूथमुख्यान्॥ ५७॥<br>
<br>
रमस्व राजन् पिब चाद्य वारुणीं<br>
कुरुष्व कृत्यानि विनीय दुःखम्।<br>
मयाद्य रामे गमिते यमक्षयं<br>
चिराय सीता वशगा भविष्यति॥ ५८॥<br>
<br>
<b>इत्यार्षे श्रीमद्रामायणे वाल्मीकीये आदिकाव्ये युद्धकाण्डे त्रिषष्टितमः सर्गः ॥ ६३ ॥</b>
