<br>
०४४ इन्द्रजिता अदृश्यरूपेण युद्धरङ्गागमनम्<br>
Your browser does not support the audio element, but here is<br>
(श्रीराम-हरिसीताराममूर्ति-घनपाठिभ्यां वचनम्)<br>
<br>
युध्यतामेव तेषां तु तदा वानररक्षसाम्।<br>
रविरस्तं गतो रात्रिः प्रवृत्ता प्राणहारिणी॥ १॥<br>
<br>
अन्योन्यं बद्धवैराणां घोराणं जयमिच्छताम्।<br>
सम्प्रवृत्तं निशायुद्धं तदा वानररक्षसाम्॥ २॥<br>
<br>
राक्षसोऽसीति हरयो वानरोऽसीति राक्षसाः।<br>
अन्योन्यं समरे जघ्नुस्तस्मिंस्तमसि दारुणे॥ ३॥<br>
<br>
हत दारय चैहीति कथं विद्रवसीति च।<br>
एवं सुतुमुलः शब्दस्तस्मिन् सैन्ये तु शुश्रुवे॥ ४॥<br>
<br>
कालाः काञ्चनसंनाहास्तस्मिंस्तमसि राक्षसाः।<br>
सम्प्रदृश्यन्त शैलेन्द्रा दीप्तौषधिवना इव॥ ५॥<br>
<br>
तस्मिंस्तमसि दुष्पारे राक्षसाः क्रोधमूिर्च्छताः।<br>
परिपेतुर्महावेगा भक्षयन्तः प्लवङ्गमान्॥ ६॥<br>
<br>
ते हयान् काञ्चनापीडान् ध्वजांश्चाशीविषोपमान्।<br>
आप्लुत्य दशनैस्तीक्ष्णैर्भीमकोपा व्यदारयन्॥ ७॥<br>
<br>
वानरा बलिनो युद्धेऽक्षोभयन् राक्षसीं चमूम्।<br>
कुञ्जरान् कुञ्जरारोहान् पताकाध्वजिनो रथान्॥ ८॥<br>
चकर्षुश्च ददंशुश्च दशनैः क्रोधमूिर्च्छताः।<br>
<br>
लक्ष्मणश्चापि रामश्च शरैराशीविषोपमैः॥ ९॥<br>
दृश्यादृश्यानि रक्षांसि प्रवराणि निजघ्नतुः।<br>
<br>
तुरंगखुरविध्वस्तं रथनेमिसमुत्थितम्॥ १०॥<br>
रुरोध कर्णनेत्राणि युध्यतां धरणीरजः।<br>
<br>
वर्तमाने तथा घोरे संग्रामे लोमहर्षणे।<br>
रुधिरौघा महाघोरा नद्यस्तत्र विसुस्रुवुः॥ ११॥<br>
<br>
ततो भेरीमृदङ्गानां पणवानां च निःस्वनः।<br>
शङ्खनेमिस्वनोन्मिश्रः सम्बभूवाद्भुतोपमः॥ १२॥<br>
<br>
हतानां स्तनमानानां राक्षसानां च निःस्वनः।<br>
शस्तानां वानराणां च सम्बभूवात्र दारुणः॥ १३॥<br>
<br>
हतैर्वानरमुख्यैश्च शक्तिशूलपरश्वधैः।<br>
निहतैः पर्वताकारै राक्षसैः कामरूपिभिः॥ १४॥<br>
शस्त्रपुष्पोपहारा च तत्रासीद् युद्धमेदिनी।<br>
दुर्ज्ञेया दुर्निवेशा च शोणितास्त्रावकर्दमा॥ १५॥<br>
<br>
सा बभूव निशा घोरा हरिराक्षसहारिणी।<br>
कालरात्रीव भूतानां सर्वेषां दुरतिक्रमा॥ १६॥<br>
<br>
ततस्ते राक्षसास्तत्र तस्मिंस्तमसि दारुणे।<br>
राममेवाभ्यवर्तन्त संहृष्टाः शरवृष्टिभिः॥ १७॥<br>
<br>
तेषामापततां शब्दः क्रुद्धानामपि गर्जताम्।<br>
उद्वर्त इव सप्तानां समुद्राणामभूत् स्वनः॥ १८॥<br>
<br>
तेषां रामः शरैः षड‍‍्भिः षड् जघान निशाचरान्।<br>
निमेषान्तरमात्रेण शरैरग्निशिखोपमैः॥ १९॥<br>
<br>
यज्ञशत्रुश्च दुर्धर्षो महापार्श्वमहोदरौ।<br>
वज्रदंष्ट्रो महाकायस्तौ चोभौ शुकसारणौ॥ २०॥<br>
<br>
ते तु रामेण बाणौघैः सर्वमर्मसु ताडिताः।<br>
युद्धादपसृतास्तत्र सावशेषायुषोऽभवन्॥ २१॥<br>
<br>
निमेषान्तरमात्रेण घोरैरग्निशिखोपमैः।<br>
दिशश्चकार विमलाः प्रदिशश्च महारथः॥ २२॥<br>
<br>
ये त्वन्ये राक्षसा वीरा रामस्याभिमुखे स्थिताः।<br>
तेऽपि नष्टाः समासाद्य पतङ्गा इव पावकम्॥ २३॥<br>
<br>
सुवर्णपुङ्खैर्विशिखैः सम्पतद्भिः समन्ततः।<br>
बभूव रजनी चित्रा खद्योतैरिव शारदी॥ २४॥<br>
<br>
राक्षसानां च निनदैर्भेरीणां चैव निःस्वनैः।<br>
सा बभूव निशा घोरा भूयो घोरतराभवत्॥ २५॥<br>
<br>
तेन शब्देन महता प्रवृद्धेन समन्ततः।<br>
त्रिकूटः कंदराकीर्णः प्रव्याहरदिवाचलः॥ २६॥<br>
<br>
गोलाङ्गूला महाकायास्तमसा तुल्यवर्चसः।<br>
सम्परिष्वज्य बाहुभ्यां भक्षयन् रजनीचरान्॥ २७॥<br>
<br>
अङ्गदस्तु रणे शत्रून् निहन्तुं समुपस्थितः।<br>
रावणिं निजघानाशु सारथिं च हयानपि॥ २८॥<br>
<br>
इन्द्रजित् तु रथं त्यक्त्वा हताश्वो हतसारथिः।<br>
अङ्गदेन महाकायस्तत्रैवान्तरधीयत॥ २९॥<br>
<br>
तत् कर्म वालिपुत्रस्य सर्वे देवाः सहर्षिभिः।<br>
तुष्टुवुः पूजनार्हस्य तौ चोभौ रामलक्ष्मणौ॥ ३०॥<br>
<br>
प्रभावं सर्वभूतानि विदुरिन्द्रजितो युधि।<br>
ततस्ते तं महात्मानं दृष्ट्वा तुष्टाः प्रधर्षितम्॥ ३१॥<br>
<br>
ततः प्रहृष्टाः कपयः ससुग्रीवविभीषणाः।<br>
साधुसाध्विति नेदुश्च दृष्ट्वा शत्रुं पराजितम्॥ ३२॥<br>
<br>
इन्द्रजित् तु तदानेन निर्जितो भीमकर्मणा।<br>
संयुगे वालिपुत्रेण क्रोधं चक्रे सुदारुणम्॥ ३३॥<br>
<br>
सोऽन्तर्धानगतः पापो रावणी रणकर्शितः।<br>
ब्रह्मदत्तवरो वीरो रावणिः क्रोधमूर्च्छितः॥ ३४॥<br>
अदृश्यो निशितान् बाणान् मुमोचाशनिवर्चसः।<br>
<br>
रामं च लक्ष्मणं चैव घोरैर्नागमयैः शरैः॥ ३५॥<br>
बिभेद समरे क्रुद्धः सर्वगात्रेषु राक्षसः।<br>
<br>
मायया संवृतस्तत्र मोहयन् राघवौ युधि॥ ३६॥<br>
अदृश्यः सर्वभूतानां कूटयोधी निशाचरः।<br>
बबन्ध शरबन्धेन भ्रातरौ रामलक्ष्मणौ॥ ३७॥<br>
<br>
तौ तेन पुरुषव्याघ्रौ क्रुद्धेनाशीविषैः शरैः।<br>
सहसाभिहतौ वीरौ तदा प्रेक्षन्त वानराः॥ ३८॥<br>
<br>
प्रकाशरूपस्तु यदा न शक्त-<br>
स्तौ बाधितुं राक्षसराजपुत्रः।<br>
मायां प्रयोक्तुं समुपाजगाम<br>
बबन्ध तौ राजसुतौ दुरात्मा॥ ३९॥<br>
<br>
<b>इत्यार्षे श्रीमद्रामायणे वाल्मीकीये आदिकाव्ये श्रीमद्युद्धकाण्डे चतुश्चत्वारिंशः सर्गः ॥ ४४ ॥</b>
