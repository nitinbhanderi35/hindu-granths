<br>
तांस्तु ते सम्प्रवक्ष्यामि प्रेक्षमाणस्य यूथपान्।<br>
राघवार्थे पराक्रान्ता ये न रक्षन्ति जीवितम्॥ १॥<br>
<br>
स्निग्धा यस्य बहुव्यामा दीर्घलाङ्गूलमाश्रिताः।<br>
ताम्राः पीताः सिताः श्वेताः प्रकीर्णा घोरकर्मणः॥ २॥<br>
<br>
प्रगृहीताः प्रकाशन्ते सूर्यस्येव मरीचयः।<br>
पृथिव्यां चानुकृष्यन्ते हरो नामैष वानरः॥ ३॥<br>
<br>
यं पृष्ठतोऽनुगच्छन्ति शतशोऽथ सहस्रशः।<br>
वृक्षानुद्यम्य सहसा लङ्कारोहणतत्पराः॥ ४॥<br>
<br>
यूथपा हरिराजस्य किंकराः समुपस्थिताः।<br>
नीलानिव महामेघांस्तिष्ठतो यांस्तु पश्यसि॥ ५॥<br>
<br>
असिताञ्जनसंकाशान् युद्धे सत्यपराक्रमान्।<br>
असंख्येयाननिर्देशान् परं पारमिवोदधेः॥ ६॥<br>
<br>
पर्वतेषु च ये केचिद् विषयेषु नदीषु च।<br>
एते त्वामभिवर्तन्ते राजन्नृक्षाः सुदारुणाः॥ ७॥<br>
<br>
एषां मध्ये स्थितो राजन् भीमाक्षो भीमदर्शनः।<br>
पर्जन्य इव जीमूतैः समन्तात् परिवारितः॥ ८॥<br>
<br>
ऋक्षवन्तं गिरिश्रेष्ठमध्यास्ते नर्मदां पिबन्।<br>
सर्वर्क्षाणामधिपतिर्धूम्रो नामैष यूथपः॥ ९॥<br>
<br>
यवीयानस्य तु भ्राता पश्यैनं पर्वतोपमम्।<br>
भ्रात्रा समानो रूपेण विशिष्टस्तु पराक्रमे॥ १०॥<br>
<br>
स एष जाम्बवान् नाम महायूथपयूथपः।<br>
प्रशान्तो गुरुवर्ती च सम्प्रहारेष्वमर्षणः॥ ११॥<br>
<br>
एतेन साह्यं तु महत् कृतं शक्रस्य धीमता।<br>
दैवासुरे जाम्बवता लब्धाश्च बहवो वराः॥ १२॥<br>
<br>
आरुह्य पर्वताग्रेभ्यो महाभ्रविपुलाः शिलाः।<br>
मुञ्चन्ति विपुलाकारा न मृत्योरुद्विजन्ति च॥ १३॥<br>
<br>
राक्षसानां च सदृशाः पिशाचानां च रोमशाः।<br>
एतस्य सैन्या बहवो विचरन्त्यमितौजसः॥ १४॥<br>
<br>
य एनमभिसंरब्धं प्लवमानमवस्थितम्।<br>
प्रेक्षन्ते वानराः सर्वे स्थिता यूथपयूथपम्॥ १५॥<br>
<br>
एष राजन् सहस्राक्षं पर्युपास्ते हरीश्वरः।<br>
बलेन बलसंयुक्तो दम्भो नामैष यूथपः॥ १६॥<br>
<br>
यः स्थितं योजने शैलं गच्छन् पार्श्वेन सेवते।<br>
ऊर्ध्वं तथैव कायेन गतः प्राप्नोति योजनम्॥ १७॥<br>
<br>
यस्मात् तु परमं रूपं चतुष्पात्सु न विद्यते।<br>
श्रुतः संनादनो नाम वानराणां पितामहः॥ १८॥<br>
<br>
येन युद्धं तदा दत्तं रणे शक्रस्य धीमता।<br>
पराजयश्च न प्राप्तः सोऽयं यूथपयूथपः॥ १९॥<br>
<br>
यस्य विक्रममाणस्य शक्रस्येव पराक्रमः।<br>
एष गन्धर्वकन्यायामुत्पन्नः कृष्णवर्त्मना॥ २०॥<br>
<br>
तदा देवासुरे युद्धे साह्यार्थं त्रिदिवौकसाम्।<br>
यत्र वैश्रवणो राजा जम्बूमुपनिषेवते॥ २१॥<br>
<br>
यो राजा पर्वतेन्द्राणां बहुकिंनरसेविनाम्।<br>
विहारसुखदो नित्यं भ्रातुस्ते राक्षसाधिप॥ २२॥<br>
<br>
तत्रैष रमते श्रीमान् बलवान् वानरोत्तमः।<br>
युद्धेष्वकत्थनो नित्यं क्रथनो नाम यूथपः॥ २३॥<br>
<br>
वृतः कोटिसहस्रेण हरीणां समवस्थितः।<br>
एषैवाशंसते लङ्कां स्वेनानीकेन मर्दितुम्॥ २४॥<br>
<br>
यो गङ्गामनुपर्येति त्रासयन् गजयूथपान्।<br>
हस्तिनां वानराणां च पूर्ववैरमनुस्मरन्॥ २५॥<br>
<br>
एष यूथपतिर्नेता गर्जन् गिरिगुहाशयः।<br>
गजान् रोधयते वन्यानारुजंश्च महीरुहान्॥ २६॥<br>
<br>
हरीणां वाहिनीमुख्यो नदीं हैमवतीमनु।<br>
उशीरबीजमाश्रित्य मन्दरं पर्वतोत्तमम्॥ २७॥<br>
<br>
रमते वानरश्रेष्ठो दिवि शक्र इव स्वयम्।<br>
एनं शतसहस्राणां सहस्रमभिवर्तते॥ २८॥<br>
<br>
वीर्यविक्रमदृप्तानां नर्दतां बाहुशालिनाम्।<br>
स एष नेता चैतेषां वानराणां महात्मनाम्॥ २९॥<br>
<br>
स एष दुर्धरो राजन् प्रमाथी नाम यूथपः।<br>
वातेनेवोद्धतं मेघं यमेनमनुपश्यसि॥ ३०॥<br>
<br>
अनीकमपि संरब्धं वानराणां तरस्विनाम्।<br>
उद्‍धूतमरुणाभासं पवनेन समन्ततः॥ ३१॥<br>
<br>
विवर्तमानं बहुशो यत्रैतद‍्बहुलं रजः।<br>
एतेऽसितमुखा घोरा गोलाङ्गूला महाबलाः॥ ३२॥<br>
<br>
शतं शतसहस्राणि दृष्ट्वा वै सेतुबन्धनम्।<br>
गोलाङ्गूलं महाराज गवाक्षं नाम यूथपम्॥ ३३॥<br>
<br>
परिवार्याभिनर्दन्ते लङ्कां मर्दितुमोजसा।<br>
भ्रमराचरिता यत्र सर्वकालफलद्रुमाः॥ ३४॥<br>
<br>
यं सूर्यस्तुल्यवर्णाभमनुपर्येति पर्वतम्।<br>
यस्य भासा सदा भान्ति तद्वर्णा मृगपक्षिणः॥ ३५॥<br>
<br>
यस्य प्रस्थं महात्मानो न त्यजन्ति महर्षयः।<br>
सर्वकामफला वृक्षाः सदा फलसमन्विताः॥ ३६॥<br>
<br>
मधूनि च महार्हाणि यस्मिन् पर्वतसत्तमे।<br>
तत्रैष रमते राजन् रम्ये काञ्चनपर्वते॥ ३७॥<br>
<br>
मुख्यो वानरमुख्यानां केसरी नाम यूथपः।<br>
षष्टिर्गिरिसहस्राणि रम्याः काञ्चनपर्वताः॥ ३८॥<br>
<br>
तेषां मध्ये गिरिवरस्त्वमिवानघ रक्षसाम्।<br>
तत्रैके कपिलाः श्वेतास्ताम्रास्या मधुपिङ्गलाः॥ ३९॥<br>
<br>
निवसन्त्यन्तिमगिरौ तीक्ष्णदंष्ट्रा नखायुधाः।<br>
सिंहा इव चतुर्दंष्ट्रा व्याघ्रा इव दुरासदाः॥ ४०॥<br>
<br>
सर्वे वैश्वानरसमा ज्वलदाशीविषोपमाः।<br>
सुदीर्घाञ्चितलाङ्गूला मत्तमातङ्गसंनिभाः॥ ४१॥<br>
<br>
महापर्वतसंकाशा महाजीमूतनिःस्वनाः।<br>
वृत्तपिङ्गलनेत्रा हि महाभीमगतिस्वनाः॥ ४२॥<br>
<br>
मर्दयन्तीव ते सर्वे तस्थुर्लङ्कां समीक्ष्य ते।<br>
एष चैषामधिपतिर्मध्ये तिष्ठति वीर्यवान्॥ ४३॥<br>
<br>
जयार्थी नित्यमादित्यमुपतिष्ठति वीर्यवान्।<br>
नाम्ना पृथिव्यां विख्यातो राजन् शतबलीति यः॥ ४४॥<br>
<br>
एषैवाशंसते लङ्कां स्वेनानीकेन मर्दितुम्।<br>
विक्रान्तो बलवान् शूरः पौरुषे स्वे व्यवस्थितः॥ ४५॥<br>
<br>
रामप्रियार्थं प्राणानां दयां न कुरुते हरिः।<br>
गजो गवाक्षो गवयो नलो नीलश्च वानरः॥ ४६॥<br>
<br>
एकैकमेव योधानां कोटिभिर्दशभिर्वृतः।<br>
तथान्ये वानरश्रेष्ठा विन्ध्यपर्वतवासिनः।<br>
न शक्यन्ते बहुत्वात् तु संख्यातुं लघुविक्रमाः॥ ४७॥<br>
<br>
सर्वे महाराज महाप्रभावाः<br>
सर्वे महाशैलनिकाशकायाः।<br>
सर्वे समर्थाः पृथिवीं क्षणेन<br>
कर्तुं प्रविध्वस्तविकीर्णशैलाम्॥ ४८॥<br>
