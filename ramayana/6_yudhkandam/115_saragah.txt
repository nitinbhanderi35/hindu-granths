<br>
<b>श्रीमद्वाल्मीकियरामायणे युद्धकाण्डे पञ्चदशाधिकशततमः सर्गः ॥६-११५॥</b><br>
<br>
तां तु पार्श्वे स्थितां प्रह्वां रामः सम्प्रेक्ष्य मैथिलीम्।<br>
हृदयान्तर्गतं भावं व्याहर्तुमुपचक्रमे॥ १॥<br>
<br>
एषासि निर्जिता भद्रे शत्रुं जित्वा रणाजिरे।<br>
पौरुषाद् यदनुष्ठेयं मयैतदुपपादितम्॥ २॥<br>
<br>
गतोऽस्म्यन्तममर्षस्य धर्षणा सम्प्रमार्जिता।<br>
अवमानश्च शत्रुश्च युगपन्निहतौ मया॥ ३॥<br>
<br>
अद्य मे पौरुषं दृष्टमद्य मे सफलः श्रमः।<br>
अद्य तीर्णप्रतिज्ञोऽहं प्रभवाम्यद्य चात्मनः॥ ४॥<br>
<br>
या त्वं विरहिता नीता चलचित्तेन रक्षसा।<br>
दैवसम्पादितो दोषो मानुषेण मया जितः॥ ५॥<br>
<br>
सम्प्राप्तमवमानं यस्तेजसा न प्रमार्जति।<br>
कस्तस्य पौरुषेणार्थो महताप्यल्पचेतसः॥ ६॥<br>
<br>
लङ्घनं च समुद्रस्य लङ्कायाश्चापि मर्दनम्।<br>
सफलं तस्य च श्लाघ्यमद्य कर्म हनूमतः॥ ७॥<br>
<br>
युद्धे विक्रमतश्चैव हितं मन्त्रयतस्तथा।<br>
सुग्रीवस्य ससैन्यस्य सफलोऽद्य परिश्रमः॥ ८॥<br>
<br>
विभीषणस्य च तथा सफलोऽद्य परिश्रमः।<br>
विगुणं भ्रातरं त्यक्त्वा यो मां स्वयमुपस्थितः॥ ९॥<br>
<br>
इत्येवं वदतः श्रुत्वा सीता रामस्य तद् वचः।<br>
मृगीवोत्फुल्लनयना बभूवाश्रुपरिप्लुता॥ १०॥<br>
<br>
पश्यतस्तां तु रामस्य समीपे हृदयप्रियाम्।<br>
जनवादभयाद् राज्ञो बभूव हृदयं द्विधा॥ ११॥<br>
<br>
सीतामुत्पलपत्राक्षीं नीलकुञ्चितमूर्धजाम्।<br>
अवदद् वै वरारोहां मध्ये वानररक्षसाम्॥ १२॥<br>
<br>
यत् कर्तव्यं मनुष्येण धर्षणां प्रतिमार्जता।<br>
तत् कृतं रावणं हत्वा मयेदं मानकांक्षिणा॥ १३॥<br>
<br>
निर्जिता जीवलोकस्य तपसा भावितात्मना।<br>
अगस्त्येन दुराधर्षा मुनिना दक्षिणेव दिक्॥ १४॥<br>
<br>
विदितश्चास्तु भद्रं ते योऽयं रणपरिश्रमः।<br>
सुतीर्णः सुहृदां वीर्यान्न त्वदर्थं मया कृतः॥ १५॥<br>
<br>
रक्षता तु मया वृत्तमपवादं च सर्वतः।<br>
प्रख्यातस्यात्मवंशस्य न्यङ्गं च परिमार्जता॥ १६॥<br>
<br>
प्राप्तचारित्रसंदेहा मम प्रतिमुखे स्थिता।<br>
दीपो नेत्रातुरस्येव प्रतिकूलासि मे दृढा॥ १७॥<br>
<br>
तद् गच्छ त्वानुजानेऽद्य यथेष्टं जनकात्मजे।<br>
एता दश दिशो भद्रे कार्यमस्ति न मे त्वया॥ १८॥<br>
<br>
कः पुमांस्तु कुले जातः स्त्रियं परगृहोषिताम्।<br>
तेजस्वी पुनरादद्यात् सुहृल्लोभेन चेतसा॥ १९॥<br>
<br>
रावणाङ्कपरिक्लिष्टां दृष्टां दुष्टेन चक्षुषा।<br>
कथं त्वां पुनरादद्यां कुलं व्यपदिशन्महत्॥ २०॥<br>
<br>
यदर्थं निर्जिता मे त्वं सोऽयमासादितो मया।<br>
नास्ति मे त्वय्यभिष्वङ्गो यथेष्टं गम्यतामिति॥ २१॥<br>
<br>
तदद्य व्याहृतं भद्रे मयैतत् कृतबुद्धिना।<br>
लक्ष्मणे वाथ भरते कुरु बुद्धिं यथासुखम्॥ २२॥<br>
<br>
शत्रुघ्ने वाथ सुग्रीवे राक्षसे वा विभीषणे।<br>
निवेशय मनः सीते यथा वा सुखमात्मना॥ २३॥<br>
<br>
नहि त्वां रावणो दृष्ट्वा दिव्यरूपां मनोरमाम्।<br>
मर्षयेत चिरं सीते स्वगृहे पर्यवस्थिताम्॥ २४॥<br>
<br>
ततः प्रियार्हश्रवणा तदप्रियं<br>
प्रियादुपश्रुत्य चिरस्य मानिनी।<br>
मुमोच बाष्पं रुदती तदा भृशं<br>
गजेन्द्रहस्ताभिहतेव वल्लरी॥ २५॥<br>
<br>
<b>इत्यार्षे श्रीमद्रामायणे वाल्मीकीये आदिकाव्ये युद्धकाण्डे पञ्चदशाधिकशततमः सर्गः ॥ ११५ ॥</b>
