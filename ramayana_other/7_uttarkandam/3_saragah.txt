अथ पुत्रः पुलस्त्यस्य विश्रवा मुनिपुङ्गवः ।	<br>
अचिरेणैव कालेन पितेव तपसि स्थितः ।। ७.३.१ ।।	<br><br>
सत्यवाञ्छीलवाञ्छान्तः स्वाध्यायनिरतः शुचिः ।	<br>
सर्वभोगेष्वसंसक्तो नित्यं धर्मपरायणः ।। ७.३.२ ।।	<br><br>
ज्ञात्वा तस्य तु तद्वृत्तं भरद्वाजो महामुनिः ।	<br>
ददौ विश्रवसे भार्यां स्वसुतां देववर्णिनीम् ।। ७.३.३ ।।	<br><br>
प्रतिगृह्य तु धर्मेण भरद्वाजसुतां तदा ।	<br>
प्रजान्वेक्षिकया बुद्ध्या श्रेयो ह्यस्य विचिन्तयन् ।। ७.३.४ ।।	<br><br>
मुदा परमया युक्तो विश्रवा मुनिपुङ्गवः ।	<br>
स तस्यां वीर्यसम्पन्नमपत्यं परमाद्भुतम् ।। ७.३.५ ।।	<br><br>
जनयामास धर्मज्ञः सर्वैर्ब्रह्मगुणैर्युतम् ।	<br>
तस्मिञ्जाते तु संहृष्टः सम्बभूव पितामहः ।। ७.३.६ ।।	<br><br>
दृष्ट्वा श्रेयस्करीं बुद्धिं धनाध्यक्षो भविष्यति ।	<br>
नाम तस्याकरोत्प्रीतः सार्धं देवर्षिभिस्तदा ।। ७.३.७ ।।	<br><br>
यस्माद्विश्रवसो ऽपत्यं सादृश्याद्विश्रवा इव ।	<br>
तस्माद्वैश्रवणो नाम भविष्यत्वेष विश्रुतः ।। ७.३.८ ।।	<br><br>
स तु वैश्रवणस्तत्र तपोवनगतस्तदा ।	<br>
अवर्धताहुतिहुतो महातेजा यथानलः ।। ७.३.९ ।।	<br><br>
तस्याश्रमपदस्थस्य बुद्धिर्जज्ञे महात्मनः ।	<br>
चरिष्ये परमं धर्मं धर्मो हि परमा गतिः ।। ७.३.१० ।।	<br><br>
स तु वर्षसहस्राणि तपस्तप्त्वा महावने ।	<br>
यन्त्रितो नियमैरुग्रैश्चकार सुमहत्तपः ।। ७.३.११ ।।	<br><br>
पूर्णे वर्षसहस्रान्ते तं तं विधिमकल्पयत् ।	<br>
जलाशी मारुताहारो निराहारस्तथैव च ।। ७.३.१२ ।।	<br><br>
एवं वर्षसहस्राणि जग्मुस्तान्येकवर्षवत् ।	<br>
अथ प्रीतो महातेजाः सेन्द्रैः सुरगणैः सह ।। ७.३.१३ ।।	<br><br>
गत्वा तस्याश्रमपदं ब्रह्मेदं वाक्यमब्रवीत् ।	<br>
परितुष्टो ऽस्मि ते वत्स कर्मणानेन सुव्रत ।	<br>
वरं वृणीष्व भद्रं ते वरार्हस्त्वं महामते ।। ७.३.१४ ।।	<br><br>
अथाब्रवीद्वैश्रवणः पितामहमुपस्थितम् ।	<br>
भगवँल्लोकपालत्वमिच्छेयं वित्तरक्षणम् ।। ७.३.१५ ।।	<br><br>
अथाब्रवीद्वैश्रवणं परितुष्टेन चेतसा ।	<br>
ब्रह्मा सुरगणैः सार्धं बाढमित्येव हृष्टवत् ।। ७.३.१६ ।।	<br><br>
अहं वै लोकपालानां चतुर्थं स्रष्टुमुद्यतः ।। ७.३.१७ ।।	<br><br>
यमेन्द्रवरुणानां च पदं यत्तव चेप्सितम् ।	<br>
तद्गच्छ त्वं हि धर्मज्ञ निधीशत्वमवाप्नुहि ।	<br>
शक्राम्बुपयमानां च चतुर्थस्त्वं भविष्यसि ।। ७.३.१८ ।।	<br><br>
एतच्च पुष्पकं नाम विमानं सूर्यसन्निभम् ।	<br>
प्रतिगृह्णीष्व यानार्थं त्रिदशैः समतां व्रज ।। ७.३.१९ ।।	<br><br>
स्वस्ति ते ऽस्तु गमिष्यामः सर्व एव यथागतम् ।	<br>
कृतकृत्या वयं तात दत्त्वा तव वरद्वयम् ।। ७.३.२० ।।	<br><br>
इत्युक्त्वा स गतो ब्रह्मा स्वस्थानं त्रिदशैः सह ।। ७.३.२१ ।।	<br><br>
गतेषु ब्रह्मपूर्वेषु देवेष्वथ नभस्थलम् ।	<br>
वने स पितरं प्राह प्राञ्जलिः प्रयतात्मवान् ।	<br>
निवासनं न मे देवो विदधे स प्रजापतिः ।। ७.३.२२ ।।	<br><br>
भगवँल्लब्धवानस्मि वरमिष्टं पितामहात् ।	<br>
तं पश्य भगवन्कञ्चिन्निवासं साधु मे प्रभो ।। ७.३.२३ ।।	<br><br>
न च पीडा भवेद्यत्र प्राणिनो यस्य कस्यचित् ।	<br>
एवमुक्तस्तु पुत्रेण विश्रवा मुनिपुङ्गवः ।। ७.३.२४ ।।	<br><br>
वचनं प्राह धर्मज्ञः श्रूयतामिति सत्तमः ।	<br>
दक्षिणस्योदधेस्तीरे त्रिकूटो नाम पर्वतः ।। ७.३.२५ ।।	<br><br>
तस्याग्रे तु विशाला सा महेन्द्रस्य पुरी यथा ।	<br>
लङ्का नाम पुरी रम्या निर्मिता विश्वकर्मणा ।। ७.३.२६ ।।	<br><br>
राक्षसानां निवासार्थं यथेन्द्रस्यामरावती ।	<br>
तत्र त्वं वस भद्रं ते लङ्कायां नात्र संशयः ।। ७.३.२७ ।।	<br><br>
हेमप्राकारपरिघा यन्त्रशस्त्रसमावृता ।	<br>
रमणीया पुरी सा हि रुक्मवैडूर्यतोरणा ।। ७.३.२८ ।।	<br><br>
राक्षसैः सा परित्यक्ता पुरा विष्णुभयार्दितैः ।	<br>
शून्या रक्षोगणैः सर्वै रसातलतलं गतैः ।। ७.३.२९ ।।	<br><br>
शून्या सम्प्रति लङ्का सा प्रभुस्तस्या न विद्यते ।	<br>
स त्वं तत्र निवासाय गच्छ पुत्र यथासुखम् ।। ७.३.३० ।।	<br><br>
निर्दोषस्तत्र ते वासो न बाधास्तत्र कस्यचित् ।	<br>
एतच्छुत्वा स धर्मात्मा धर्मिष्ठं वचनं पितुः ।। ७.३.३१ ।।	<br><br>
निवासयामास तदा लङ्कां पर्वतमूर्धनि ।	<br>
नैर्ऋतानां सहस्रैस्तु हृष्टैः प्रमुदुतैः सह ।। ७.३.३२ ।।	<br><br>
अचिरेणैव कालेन सम्पूर्णा तस्य शासनात् ।। ७.३.३३ ।।	<br><br>
स तु तत्रावसत्प्रीतो धर्मात्मा नैर्ऋतर्षभः ।	<br>
समुद्रपरिघायां तु लङ्कायां विश्रवात्मजः ।। ७.३.३४ ।।	<br><br>
काले काले तु धर्मात्मा पुष्पकेण धनेश्वरः ।	<br>
अभ्यागच्छद्विनीतात्मा पितरं मातरं च हि ।। ७.३.३५ ।।	<br><br>
स देवगन्धर्वगणैरभिष्टुतस्तथाप्सरोनृत्यविभूषितालयः ।	<br>
गभस्तिभिः सूर्य इवावभासयन्पितुः समीपं प्रययौ स वित्तपः ।। ७.३.३६ ।।	<br><br>
इत्यार्षे श्रीमद्रामायणे वाल्मीकीये आदिकाव्ये श्रीमदुत्तरकाण्डे तृतीयः सर्गः ।। ३ ।।	<br>
