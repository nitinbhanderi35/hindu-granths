तौ रजन्यां प्रभातायां स्नातौ हुतहुताशनौ ।	<br>
यथोक्तमृषिणा पूर्वं सर्वं तत्रोपगायताम् ।। ७.९४.१ ।।	<br><br>
तां स शुश्राव काकुत्स्थः पूर्वाचार्यविजिर्मिताम् ।	<br>
अपूर्वां पाठ्यजातिं च गेयेन समलङ्कृताम् ।। ७.९४.२ ।।	<br><br>
प्रमाणैर्बहुभिर्बद्धां तन्त्रीलयसमन्विताम् ।	<br>
बालाभ्यां राघवः श्रुत्वा कौतूहलपरो ऽभवत् ।। ७.९४.३ ।।	<br><br>
अथ कर्मान्तरे राजा समाहूय महामुनीन् ।	<br>
पार्थिवांश्च नरव्याघ्रः पण्डितान्नैगमांस्तथा ।। ७.९४.४ ।।	<br><br>
पौराणिकाञ्छब्दविदो ये च वृद्धा द्विजातयः ।	<br>
स्वराणां लक्षणज्ञांश्च उत्सुकान्द्विजसत्तमान् ।। ७.९४.५ ।।	<br><br>
लक्षणज्ञांश्च गान्धर्वान्नैगमांश्च विशेषतः ।	<br>
पादाक्षरसमासज्ञांश्छन्दःसु परिनिष्ठितान् ।। ७.९४.६ ।।	<br><br>
कलामात्राविशेषज्ञाञ्ज्योतिषे च परं गतान् ।	<br>
क्रियाकल्पविदश्चैव तथा कार्यविदो जनान् ।। ७.९४.७ ।।	<br><br>
भाषाज्ञानिङ्गितज्ञांश्च नैगमांश्चाप्यशेषतः ।	<br>
हेतूपचारकुशलान् वचने चापि हैतुकान् ।। ७.९४.८ ।।	<br><br>
छन्दोविदः पुराणज्ञान्वैदिकान्द्विजसत्तमान् ।	<br>
चित्रज्ञान्वृत्तसूत्रज्ञान्गीतनृत्यविशारदान् ।। ७.९४.९ ।।	<br><br>
शास्त्रज्ञान्नीतिनिपुणान्वेदान्तार्थप्रबोधकान् ।	<br>
एतान्सर्वान्समानीय गातारौ समवेशयत् ।। ७.९४.१० ।।	<br><br>
दृष्ट्वा मुनिगणाः सर्वे पार्थिवाश्च महौजसः ।	<br>
पिबन्त इव चक्षुर्भ्यां राजानं गायकौ च तौ ।। ७.९४.११ ।।	<br><br>
ऊचुः परस्परं चेदं सर्व एव समन्ततः ।	<br>
उभौ रामस्य सदृशौ बिम्बाद्बिम्बमिवोत्थितौ ।। ७.९४.१२ ।।	<br><br>
जटिलौ यदि न स्यातां न वल्कलधरौ यदि ।	<br>
विशेषं नाधिगच्छामो गायतो राघवस्य च ।। ७.९४.१३ ।।	<br><br>
तेषां संवदतामेवं श्रोतऽणां हर्षवर्धनम् ।	<br>
गेयं प्रचक्रतुस्तत्र तावुभौ मुनिदारकौ ।। ७.९४.१४ ।।	<br><br>
ततः प्रवृत्तं मधुरं गान्धर्वमतिमानुषम् ।	<br>
न च तृप्तिं ययुः सर्वे श्रोतारो गानसम्पदा ।। ७.९४.१५ ।।	<br><br>
प्रवृत्तमादितः पूर्वसर्गं नारददर्शितम् ।	<br>
ततः प्रभृति सर्गांश्च यावद्विंशत्यगायताम् ।। ७.९४.१६ ।।	<br><br>
ततो ऽपराह्णसमये राघवः समभाषत ।	<br>
श्रुत्वा विंशतिसर्गांस्तान्भ्रातरं भ्रातृवत्सलः ।। ७.९४.१७ ।।	<br><br>
अष्टादशसहस्राणि सुवर्णस्य महात्मनोः ।	<br>
प्रयच्छ शीघ्रं काकुत्स्थ यदन्यदभिकाङ्क्षितम् ।	<br>
ददौ शीघ्रं स काकुत्स्थो बालयोर्वै पृथक्पृथक् ।। ७.९४.१८ ।।	<br><br>
दीयमानं सुवर्णं तु नागृह्णीतां कुशीलवौ ।	<br>
ऊचतुश्च महात्मानौ किमनेनेति विस्मितौ ।। ७.९४.१९ ।।	<br><br>
वन्येन फलमूलेन निरतौ वनवासिनौ ।	<br>
सुवर्णेन हिरण्येन किं करिष्यावहे वने ।। ७.९४.२० ।।	<br><br>
तथा तयोः प्रब्रुवतोः कौतूहलसमन्विताः ।	<br>
श्रोतारश्चैव रामश्च सर्व एव सुविस्मिताः ।। ७.९४.२१ ।।	<br><br>
तस्य चैवागमं रामः काव्यस्य श्रोतुमुत्सुकः ।	<br>
पप्रच्छ तौ महातेजास्तावुभौ मुनिदारकौ ।। ७.९४.२२ ।।	<br><br>
किम्प्रमाणमिदं काव्यं का प्रतिष्ठा महात्मनः ।	<br>
कर्ता काव्यस्य महतः क्व चासौ मुनिपुङ्गवः ।। ७.९४.२३ ।।	<br><br>
पृच्छन्तं राघवं वाक्यमूचतुर्मुनिदारकौ ।। ७.९४.२४ ।।	<br><br>
वाल्मीकिर्भगवान्कर्ता सम्प्राप्तो यज्ञसंविधम् ।	<br>
येनेदं चरितं तुभ्यमशेषं सम्प्रदर्शितम् ।। ७.९४.२५ ।।	<br><br>
सन्निबद्धं हि श्लोकानां चतुर्विशत्सहस्रकम् ।	<br>
उपाख्यानशतं चैव भार्गवेण तपस्विना ।। ७.९४.२६ ।।	<br><br>
आदिप्रभृति वै राजन्पञ्चसर्गशतानि च ।	<br>
काण्डानि षट् कृतानीह सोत्तराणि महात्मना ।	<br>
कृतानि गुरुणास्माकमृषिणा चरितं तव ।। ७.९४.२७ ।।	<br><br>
प्रतिष्ठा ऽ ऽजीवितं यावत्तावत्सर्वस्य वर्तते ।। ७.९४.२८ ।। सोत्तराणि महात्मना ।	<br>
यदि बुद्धिः कृता राजञ्छ्रवणाय महारथ ।	<br>
कर्मान्तरे क्षणीभूतस्तच्छृणुष्व सहानुजः ।। ७.९४.२९ ।।	<br><br>
बाढमित्यब्रवीद्रामस्तौ चानुज्ञाप्य राघवम् ।	<br>
प्रहृष्टौ जग्मतुः स्थानं यत्रास्ते मुनिपुङ्गवः ।। ७.९४.३० ।।	<br><br>
रामो ऽपि मुनिभिः सार्धं पार्थिवैश्च महात्मभिः ।	<br>
श्रुत्वा तद्गीतिमाधुर्यं कर्मशालामुपागमत् ।। ७.९४.३१ ।।	<br><br>
शुश्राव तत्ताललयोपपन्नं सर्गान्वितं स स्वरशब्दयुक्तम् ।	<br>
तन्त्रीलयव्यञ्जनयोगयुक्तं कुशीलवाभ्यां परिगीयमानम् ।। ७.९४.३२ ।।	<br><br>
इत्यार्षे श्रीमद्रामायणे वाल्मीकीये आदिकाव्ये श्रीमदुत्तरकाण्डे चतुर्नवतितमः सर्गः ।। ९४ ।।	<br>
