लक्ष्मणस्य तु तद्वाक्यं निशम्य परमाद्भुतम् ।	<br>
सुप्रीतश्चाभवद्रामो वाक्यमेतदुवाच ह ।। ७.५३.१ ।।	<br><br>
दुर्लभस्त्वीदृशो बन्धुरस्मिन्काले विशेषतः ।	<br>
यादृशस्त्वं महाबुद्धेर्मम सौम्य मनो ऽनुगः ।। ७.५३.२ ।।	<br><br>
यच्च मे हृदये किञ्चिद्वर्तते शुभलक्षण ।	<br>
तन्निशामय च श्रुत्वा कुरुष्व वचनं मम ।। ७.५३.३ ।।	<br><br>
चत्वारो दिवसाः सौम्य कार्यं पौरजनस्य वै ।	<br>
अकुर्वाणस्य सौमित्रे तन्मे मर्माणि कृन्तति ।। ७.५३.४ ।।	<br><br>
आहूयन्तां प्रकृतयः पुरोधा मन्त्रिणस्तथा ।	<br>
कार्यार्थिनश्च पुरुषाः स्त्रियश्च पुरुषर्षभ ।। ७.५३.५ ।।	<br><br>
पौरकार्याणि यो राजा न करोति दिने दिने ।	<br>
संवृते नरके घोरे पतितो नात्र संशयः ।। ७.५३.६ ।।	<br><br>
श्रूयते हि पुरा राजा नृगो नाम महायशाः ।	<br>
बभूव पृथिवीपालो ब्रह्मण्यः सत्यवाक् शुचिः ।। ७.५३.७ ।।	<br><br>
स कदाचिद्गवां कोटीः सवत्साः स्वर्णभूषिताः ।	<br>
नृदेवो भूमिदेवेभ्यः पुष्करेषु ददौ नृपः ।। ७.५३.८ ।।	<br><br>
ततः सङ्गाद्गता धेनुः सवत्सा स्पर्शिता ऽनघ ।	<br>
ब्राह्मणस्याहिताग्नेश्च दरिद्रस्योञ्छवर्तिनः ।। ७.५३.९ ।।	<br><br>
स नष्टां गां क्षुधार्तो वै अन्विषंस्तत्र तत्र च ।	<br>
नापश्यत्सर्वराज्येषु संवत्सरगणान्बहून् ।। ७.५३.१० ।।	<br><br>
ततः कनखलं गत्वा जीर्णवत्सां निरामयाम् ।	<br>
ददर्श गां स्वकां धेनुं ब्राह्मणस्य निवेशने ।। ७.५३.११ ।।	<br><br>
अथ तां नामधेयेन स्वकेनोवाच स द्विजः ।	<br>
आगच्छ शबलेत्येवं सा तु शुश्राव गौः स्वरम् ।। ७.५३.१२ ।।	<br><br>
तस्य तं स्वरमाज्ञाय क्षुधार्तस्य द्विजस्य वै ।	<br>
अन्वगात्पृष्ठतः सा गौर्गच्छन्तं पावकोपमम् ।। ७.५३.१३ ।।	<br><br>
यो ऽपि पालयते विप्रः सो ऽपि गामन्वगाद्द्रुतम् ।	<br>
गत्वा तमृषिमाचष्ट मम गौरिति सत्वरम् ।। ७.५३.१४ ।।	<br><br>
स्पर्शिता राजसिंहेन मम दत्ता नृगेण ह ।	<br>
तयोर्ब्राह्मणयोर्वादो महानासीद्विपश्चितोः ।। ७.५३.१५ ।।	<br><br>
विवदन्तौ ततो ऽन्योन्यं दातारमभिजग्मतुः ।	<br>
तौ राजभवनद्वारि न प्राप्तौ नृगशासनम् ।। ७.५३.१६ ।।	<br><br>
अहोरात्राण्यनेकानि वसन्तौ क्रोधमीयतुः ।	<br>
ऊचतुश्च महात्मानौ तावुभौ द्विजसत्तमौ ।।	<br><br>
क्रुद्धौ परमसम्प्राप्तौ वाक्यं घोराभिसंहितम् ।। ७.५३.१७ ।।	<br><br>
अर्थिनां कार्यसिद्ध्यर्थं यस्मात्त्वं नैषि दर्शनम् ।	<br>
अदृश्यः सर्वभूतानां कृकलासो भविष्यसि ।। ७.५३.१८ ।।	<br><br>
बहुवर्षसहस्राणि बहुवर्षशतानि च ।	<br>
श्वभ्रे ऽस्मिन् कृकलासो वै दीर्घकालं वसिष्यसि ।। ७.५३.१९ ।।	<br><br>
उत्पत्स्यते हि लोके ऽस्मिन्यदूनां कीर्तिवर्धनः ।	<br>
वासुदेव इति ख्यातो विष्णुः पुरुषविग्रहः ।। ७.५३.२० ।।	<br><br>
स ते मोक्षयिता राजंस्तस्माच्छापाद्भविष्यसि ।	<br>
कृता च तेन कालेन निष्कृतिस्ते भविष्यति ।। ७.५३.२१ ।।	<br><br>
भारावतरणार्थं हि नरनारायणावुभौ ।	<br>
उत्पत्स्येते महावीर्यौ कलौ युग उपस्थिते ।। ७.५३.२२ ।।	<br><br>
एवं तौ शापमुत्सृज्य ब्राह्मणौ विगतज्वरौ ।	<br>
तां गां हि दुर्बलां वृद्धां ददतुर्ब्राह्मणाय वै ।। ७.५३.२३ ।।	<br><br>
एवं स राजा तं शापमुपभुङ्क्ते सुदारुणम् ।। ७.५३.२४ ।।	<br><br>
कार्यार्थिनां विमर्दो हि राज्ञां दोषाय कल्पते ।	<br>
तच्छीघ्रं दर्शनं मह्यमभिवर्तन्तु कार्यिणः ।। ७.५३.२५ ।।	<br><br>
सुकृतस्य हि कार्यस्य फलं नापैति पार्थिवः ।	<br>
तस्माद्गच्छ प्रतीक्षस्व सौमित्रे कार्यवाञ्जनः ।। ७.५३.२६ ।।	<br><br>
इत्यार्षे श्रीमद्रामायणे वाल्मीकीये आदिकाव्ये श्रीमदुत्तरकाण्डे त्रिपञ्चाशः सर्गः ।। ५३ ।।	<br>
