रजन्यां तु प्रभातायां समानीय महामुनीन् ।	<br>
गीयतामविशङ्काभ्यां रामः पुत्रावुवाच ह ।। ७.९९.१ ।।	<br><br>
ततः समुपविष्टेषु ब्रह्मर्षिषु महात्मसु ।	<br>
भविष्यदुत्तरं काव्यं जगतुस्तौ कुशीलवौ ।। ७.९९.२ ।।	<br><br>
प्रविष्टायां तु सीतायां भूतलं सत्यसम्पदा ।	<br>
तस्यावसाने यज्ञस्य रामः परमदुर्मनाः ।। ७.९९.३ ।।	<br><br>
अपश्यमानो वैदेहीं मेने शून्यमिदं जगत् ।	<br>
शोकेन परमायस्तो न शान्तिं मनसा ऽगमत् ।। ७.९९.४ ।।	<br><br>
विसृज्य पार्थिवान्सर्वानृक्षवानरराक्षसान् ।	<br>
जनौघं विप्रमुख्यानां वित्तपूर्वं विसृज्य च ।। ७.९९.५ ।।	<br><br>
एवं समाप्य यज्ञं तु विधिवत्स तु राघवः ।	<br>
ततो विसृज्य तान्सर्वान्रामो राजीवलोचनः ।। ७.९९.६ ।।	<br><br>
हृदि कृत्वा तदा सीतामयोध्यां प्रविवेश ह ।	<br>
इष्टयज्ञो नरपतिः पुत्रद्वयसमन्वितः ।। ७.९९.७ ।।	<br><br>
न सीतायाः परां भार्यां वव्रे स रघुनन्दनः ।	<br>
यज्ञे यज्ञे च पत्न्यर्थं जानकी काञ्चनी भवत् ।। ७.९९.८ ।।	<br><br>
दशवर्षसहस्राणि वाजिमेघानथाकरोत् ।	<br>
वाजपेयान्दशगुणांस्तथा बहुसुवर्णकान् ।। ७.९९.९ ।।	<br><br>
अग्निष्टोमातिरात्राभ्यां गोसवैश्च महाधनैः ।	<br>
ईजे क्रतुभिरन्यैश्च स श्रीमानाप्तदक्षिणैः ।। ७.९९.१० ।।	<br><br>
एवं स कालः सुमहान्राज्यस्थस्य महात्मनः ।	<br>
धर्मे प्रयतमानस्य व्यतीयाद्राघवस्य तु ।। ७.९९.११ ।।	<br><br>
अनुरञ्जन्ति राजानमहन्यहनि राघवम् ।	<br>
ऋक्षवानररक्षांसि स्थिता रामस्य शासने ।। ७.९९.१२ ।।	<br><br>
काले वर्षति पर्जन्यः सुभिक्षं विमला दिशः ।	<br>
हृष्टपुष्टजनाकीर्णं पुरं जनपदास्तथा ।। ७.९९.१३ ।।	<br><br>
नाकाले म्रियते कश्चिन्न व्याधिः प्राणिनां तथा ।	<br>
नानर्थो विद्यते कश्चिद्रामे राज्यं प्रशासति ।। ७.९९.१४ ।।	<br><br>
अथ दीर्घस्य कालस्य राममाता यशस्विनी ।	<br>
पुत्रपौत्रैः परिवृता कालधर्ममुपागमत् ।। ७.९९.१५ ।।	<br><br>
अन्वियाय सुमित्रा च कैकेयी च यशस्विनी ।	<br>
धर्मं कृत्वा बहुविधं त्रिदिवे पर्यवस्थिता ।। ७.९९.१६ ।।	<br><br>
सर्वाः प्रमुदिताः स्वर्गे राज्ञा दशरथेन च ।	<br>
समागता महाभागाः सर्वधर्मं च लेभिरे ।। ७.९९.१७ ।।	<br><br>
तासां रामो महादानं काले काले प्रयच्छति ।	<br>
मातऽणामविशेषेण ब्राह्मणेषु तपस्विषु ।। ७.९९.१८ ।।	<br><br>
पित्र्याणि ब्रह्मरत्नानि यज्ञान्परमदुस्तरान् ।	<br>
चकार रामो धर्मात्मा पितऽन्देवान्विवर्धयन् ।। ७.९९.१९ ।।	<br><br>
एवं वर्षसहस्राणि बहून्यथ ययुः सुखम् ।	<br>
यज्ञैर्बहुविधं धर्मं वर्धयानस्य सर्वदा ।। ७.९९.२० ।।	<br><br>
इत्यार्षे श्रीमद्रामायणे वाल्मीकीये आदिकाव्ये श्रीमदुत्तरकाण्डे एकोनशततमः सर्गः ।। ९९ ।।	<br>
