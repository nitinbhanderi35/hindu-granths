विसृज्य च महाबाहुर्ऋक्षवानरराक्षसान् ।	<br>
भ्रातृभिः सहितो रामः प्रमुमोद सुखं सुखी ।। ७.४१.१ ।।	<br><br>
अथापराह्णसमये भ्रातृभिः सह राघवः ।	<br>
शुश्राव मधुरां वाणीमन्तरिक्षात् प्रभाषिताम् ।। ७.४१.२ ।।	<br><br>
सौम्य राम निरीक्षस्व सौम्येन वदनेन माम् ।	<br>
कुबेरभवनात्प्राप्तं विद्धि मां पुष्पकं प्रभो ।। ७.४१.३ ।।	<br><br>
तव शासनमाज्ञाय गतो ऽस्मि भवनं प्रति ।	<br>
उपस्थातुं नरश्रेष्ठ स च मां प्रत्यभाषत ।। ७.४१.४ ।।	<br><br>
निर्जितस्त्वं नरेन्द्रेण राघवेण महात्मना ।	<br>
निहत्य युधि दुर्धर्षं रावणं राक्षसेश्वरम् ।। ७.४१.५ ।।	<br><br>
ममापि परमा प्रीतर्हते तस्मिन्दुरात्मनि ।	<br>
रावणे सगणे चैव सपुत्रे सहबान्धवे ।। ७.४१.६ ।।	<br><br>
स त्वं रामेण लङ्कायां निर्जितः परमात्मना ।	<br>
वह सौम्य तमेव त्वमहमाज्ञापयामि ते ।। ७.४१.७ ।।	<br><br>
परमो ह्येष मे कामो यत्त्वं राघवनन्दनम् ।	<br>
वहेर्लोकस्य संयानं गच्छस्व विगतज्वरः ।। ७.४१.८ ।।	<br><br>
सो ऽहं शासनमाज्ञाय धनदस्य महात्मनः ।	<br>
त्वत्सकाशमनुप्राप्तो निर्विशङ्कः प्रतीक्ष माम् ।। ७.४१.९ ।।	<br><br>
अदृष्यः सर्वभूतानां सर्वेषां धनदाज्ञया ।	<br>
चराम्यहं प्रभावेण तवाज्ञां परिपालयन् ।। ७.४१.१० ।।	<br><br>
एवमुक्तस्तदा रामः पुष्पकेण महाबलः ।	<br>
उवाच पुष्पकं दृष्ट्वा विमानं पुनरागतम् ।। ७.४१.११ ।।	<br><br>
यद्येवं स्वागतं ते ऽस्तु विमानवर पुष्पक ।	<br>
आनुकूल्याद्धनेशस्य वृत्तदोषो न नो भवेत् ।। ७.४१.१२ ।।	<br><br>
लाजैश्चैव तथा पुष्पैर्धूपैश्चैव सुगन्धिभिः ।	<br>
पूजयित्वा महाबाहू राघवः पुष्पकं तदा ।। ७.४१.१३ ।।	<br><br>
गम्यतामिति चोवाच आगच्छ त्वं स्मरे यदा ।	<br>
सिद्धानां च गतौ सौम्य मा विषादेन योजय ।	<br>
प्रतिघातश्च ते मा भूद्यथेष्टं गच्छतो दिशः ।। ७.४१.१४ ।।	<br><br>
एवमस्त्विति रामेण पूजयित्वा विसर्जितम् ।	<br>
अभिप्रेतां दिशं तस्मात्प्रायात्तत्पुष्पकं तदा ।। ७.४१.१५ ।।	<br><br>
एवमन्तर्हिते तस्मिन्पुष्पके सुकृतात्मनि ।	<br>
भरतः प्राञ्जलिर्वाक्यमुवाच रघुनन्दनम् ।। ७.४१.१६ ।।	<br><br>
विविधात्मनि दृश्यन्ते त्वयि वीर प्रशासति ।	<br>
अमानुषाणां सत्त्वानां व्याहृतानि मुहुर्मुहुः ।। ७.४१.१७ ।।	<br><br>
अनामयश्च सत्वानां साग्रो मासो गतो ह्ययम् ।	<br>
जीर्णानामपि सत्त्वानां मृत्युर्नायाति राघव ।। ७.४१.१८ ।।	<br><br>
अरोगप्रसवा नार्यो वपुष्मन्तो हि मानवाः ।	<br>
हर्षश्चाभ्यधिको राजञ्जनस्य पुरवासिनः ।। ७.४१.१९ ।।	<br><br>
काले वर्षति पर्जन्यः पातयन्नमृतं पयः ।	<br>
वाताश्चापि प्रवान्त्येते स्पर्शयुक्ताः सुखाः शिवाः ।। ७.४१.२० ।।	<br><br>
ईदृशो ऽनश्वरो राजा भवेदिति नरेश्वरः ।	<br>
कथयन्ति पुरे राजन्पौरजानपदास्तथा ।। ७.४१.२१ ।।	<br><br>
एता वाचः सुमधुरा भरतेन समीरिताः ।	<br>
श्रुत्वा रामो मुदा युक्तो बभूव नृपसत्तमः ।। ७.४१.२२ ।।	<br><br>
इत्यार्षे श्रीमद्रामायणे वाल्मीकीये आदिकाव्ये श्रीमदुत्तरकाण्डे एकचत्वारिंशः सर्गः ।। ४१ ।।	<br>
