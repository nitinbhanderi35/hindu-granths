प्रभातायां तु शर्वर्यां पृथुवक्षा महायशाः ।	<br>
रामः कमलपत्राक्षः पुरोधसमथाब्रवीत् ।। ७.१०९.१ ।।	<br><br>
अग्निहोत्रं व्रजत्वग्रे दीप्यमानं सह द्विजैः ।	<br>
वाजपेयातपत्रं च शोभमानं महापथे ।। ७.१०९.२ ।।	<br><br>
ततो वसिष्ठस्तेजस्वी सर्वं निरवशेषतः ।	<br>
चकार विधिवद्धर्मं महाप्रास्थानिकं विधिम् ।। ७.१०९.३ ।।	<br><br>
ततः सूक्ष्माम्बरधरो ब्रह्ममावर्तयन्परम् ।	<br>
कुशान्गृहीत्वा पाणिभ्यां प्रसज्य प्रययावथ ।। ७.१०९.४ ।।	<br><br>
अव्याहरन्क्वचित्किञ्चिन्निश्चेष्टो निःसुखः पथि ।	<br>
निर्जगाम गृहात्तस्माद्दीप्यमान इवांशुमान् ।। ७.१०९.५ ।।	<br><br>
रामस्य दक्षिणे पार्श्वे सपद्मा श्रीरपाश्रिता ।	<br>
सव्ये तु ह्रीर्महादेवी व्यवसायस्तथाग्रतः ।। ७.१०९.६ ।।	<br><br>
शरा नानाविधाश्चापि धनुरायतमुत्तमम् ।	<br>
तथा ऽ ऽयुधानि ते सर्वे ययुः पुरुषविग्रहाः ।। ७.१०९.७ ।।	<br><br>
वेदा ब्राह्मणरूपेण गायत्री सर्वरक्षिणी ।	<br>
ओङ्कारो ऽथ वषट्कारः सर्वे राममनुव्रताः ।। ७.१०९.८ ।।	<br><br>
ऋषयश्च महात्मानः सर्व एव महीसुराः ।	<br>
अन्वगच्छन्महात्मानं स्वर्गद्वारमपावृतम् ।। ७.१०९.९ ।।	<br><br>
तं यान्तमनुगच्छन्ति ह्यन्तःपुरचराः स्त्रियः ।	<br>
सवृद्धबालदासीकाः सवर्षवरकिङ्कराः ।। ७.१०९.१० ।।	<br><br>
सान्तःपुरश्च भरतः शत्रुघ्नसहितो ययौ ।	<br>
रामं गतिमुपागम्य साग्निहोत्रमनुव्रतः ।। ७.१०९.११ ।।	<br><br>
ते च सर्वे महात्मानः साग्निहोत्राः समागताः ।	<br>
सपुत्रदाराः काकुत्स्थमनुजग्मुर्महामतिम् ।। ७.१०९.१२ ।।	<br><br>
मन्त्रिणो भृत्यवर्गाश्च सपुत्रपशुबान्धवाः ।	<br>
सर्वे सहानुगा राममन्वगच्छन्प्रहृष्टवत् ।। ७.१०९.१३ ।।	<br><br>
ततः सर्वाः प्रकृतयो हृष्टपुष्टजनावृताः ।	<br>
गच्छन्तमन्वगछंस्तं राघवं गुणरञ्जिताः ।। ७.१०९.१४ ।।	<br><br>
ततः सस्त्रीपुमांसस्ते सपक्षिपशुवाहनाः ।	<br>
राघवस्यानुगाः सर्वे हृष्टा विगतकल्मषाः ।। ७.१०९.१५ ।।	<br><br>
स्नाताः प्रमुदिताः सर्वे हृष्टाः पुष्टाश्च वानराः ।	<br>
दृढं किलकिलाशब्दैः सर्वं राममनुव्रतम् ।। ७.१०९.१६ ।।	<br><br>
न तत्र कश्चिद्दीनो वा व्रीडितो वा ऽपि दुःखितः ।	<br>
हृष्टं समुदितं सर्वं बभूव परमाद्भुतम् ।। ७.१०९.१७ ।।	<br><br>
द्रष्टुकामो ऽथ निर्यान्तं रामं जानपदो जनः ।	<br>
यः प्राप्तः सो ऽपि दृष्ट्वैव स्वर्गायानुगतो मुदा ।। ७.१०९.१८ ।।	<br><br>
ऋक्षवानररक्षांसि जनाश्च पुरवासिनः ।	<br>
आगच्छन्परया भक्त्या पृष्ठतः सुसमाहिताः ।। ७.१०९.१९ ।।	<br><br>
यानि भूतानि नगरे ऽप्यन्तर्धानगतानि च ।	<br>
राघवं तान्यनुययुः स्वर्गाय समुपस्थितम् ।। ७.१०९.२० ।।	<br><br>
यानि पश्यन्ति काकुत्स्थं स्थावराणि चराणि च ।	<br>
सर्वाणि रामगमने ह्यनुजग्मुर्हि तान्यपि ।। ७.१०९.२१ ।।	<br><br>
नोच्छ्वसत्तदयोध्यायां सुसूक्ष्ममपि दृश्यते ।	<br>
तिर्यग्योनिगताश्चापि सर्वे राममनुव्रताः ।। ७.१०९.२२ ।।	<br><br>
इत्यार्षे श्रीमद्रामायणे वाल्मीकीये आदिकाव्ये श्रीमदुत्तरकाण्डे नवाधिकशततमः सर्गः ।। १०९ ।।	<br>
