<font size="4.9"><br>
कस्यचित्त्वथ कालस्य रामे धर्मपरे स्थिते ।	<br>
कालस्तापसरूपेण राजद्वारमुपागमत् ।। ७.१०३.१ ।।	<br><br>
सो ऽब्रवील्लक्ष्मणं वाक्यं धृतिमन्तं यशश्विनम् ।	<br>
मां निवेदय रामाय सम्प्राप्तं कार्यगौरवात् ।। ७.१०३.२ ।।	<br><br>
दूतो ऽस्म्यतिबलस्याहं महर्षेरमितौजसः ।	<br>
रामं दिदृक्षुरायातः कार्येण हि महाबल ।। ७.१०३.३ ।।	<br><br>
तस्य तद्वचनं श्रुत्वा सौमित्रिस्त्वरया ऽन्वितः ।	<br>
न्यवेदयत रामाय तापसं तं समागतम् ।। ७.१०३.४ ।।	<br><br>
जयस्व राम धर्मेण उभौ लोकौ महाद्युते ।	<br>
दूतस्त्वां द्रष्टुमायातस्तपसा भास्करप्रभः ।। ७.१०३.५ ।।	<br><br>
तद्वाक्यं लक्ष्मणेनोक्तं श्रुत्वा राम उवाच ह ।	<br>
प्रवेश्यतां मुनिस्तात महौजास्तस्य वाक्यधृत् ।। ७.१०३.६ ।।	<br><br>
सौमित्रिस्तु तथेत्युक्त्वा प्रावेशयत तं मुनिम् ।	<br>
ज्वलन्तमेव तेजोभिः प्रदहन्तमिवांशुभिः ।। ७.१०३.७ ।।	<br><br>
सो ऽभिगम्य रघुश्रेष्ठं दीप्यपानं स्वतेजसा ।	<br>
ऋषिर्मधुरया वाचा वर्धस्वेत्याह राघवम् ।। ७.१०३.८ ।।	<br><br>
तस्मै रामो महातेजाः पूजामर्घ्यपुरोगमाम् ।	<br>
ददौ कुशलमव्यग्रं प्रष्टुमेवोपचक्रमे ।। ७.१०३.९ ।।	<br><br>
पृष्टश्च कुशलं तेन रामेण वदतां वरः ।	<br>
आसने काञ्चने दिव्ये निषसाद महायशाः ।। ७.१०३.१० ।।	<br><br>
तमुवाच ततो रामः स्वागतं ते महामुने ।	<br>
प्रापयास्य च वाक्यानि यतो दूतस्त्वमागतः ।। ७.१०३.११ ।।	<br><br>
चोदितो राजसिंहेन मुनिर्वाक्यमभाषत ।	<br>
द्वन्द्वमेतत्प्रवक्तव्यं हितं वै यद्यपेक्षसे ।। ७.१०३.१२ ।।	<br><br>
यः शृणोति निरीक्षेद्वा स वध्यो भविता तव ।	<br>
भवेद्वै मुनिमुख्यस्य वचनं यद्यपेक्षसे ।। ७.१०३.१३ ।।	<br><br>
स तथेति प्रतिज्ञाय रामो लक्ष्मणमब्रवीत् ।	<br>
द्वारि तिष्ठ महाबाहो प्रतिहारं विसर्जय ।। ७.१०३.१४ ।।	<br><br>
स मे वध्यः खलु भवेत् कथाद्वन्द्वं समीरितम् ।	<br>
ऋषेर्मम च सौमित्रे पश्येद्वा शृणुयाच्च यः ।। ७.१०३.१५ ।।	<br><br>
ततो निक्षिप्य काकुत्स्थो लक्ष्मणं द्वारि सङ्ग्रहम् ।	<br>
तमुवाच मुने वाक्यं कथयस्वेति राघवः ।। ७.१०३.१६ ।।	<br><br>
यत्ते मनीषितं वाक्यं येन वा ऽसि समाहितः ।	<br>
कथयस्वाविशङ्कस्त्वं ममापि हृदि वर्तते ।। ७.१०३.१७ ।।	<br><br>
इत्यार्षे श्रीमद्रामायणे वाल्मीकीये आदिकाव्ये श्रीमदुत्तरकाण्डे त्र्युत्तरशततमः सर्गः ।। १०३ ।।	<br><br>
</font>
