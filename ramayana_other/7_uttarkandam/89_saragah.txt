<font size="4.9"><br>
श्रुत्वा किम्पुरुषोत्पत्तिं लक्ष्मणो भरतस्तदा ।	<br>
आश्चर्यमिति चाब्रूतामुभौ रामं जनेश्वरम् ।। ७.८९.१ ।।	<br><br>
अथ रामः कथामेतां भूय एव महायशाः ।	<br>
कथयामास धर्मात्मा प्रजापतिसुतस्य वै ।। ७.८९.२ ।।	<br><br>
सर्वास्ता विद्रुता दृष्ट्वा किन्नरीर्ऋषिसत्तमः ।	<br>
उवाच रूपसम्पन्नां तां स्त्रियं प्रहसन्निव ।। ७.८९.३ ।।	<br><br>
सोमस्याहं सुदयितः सुतः सुरुचिरानने ।	<br>
भजस्व मां वरारोहे भक्त्या स्निग्धेन चक्षुषा ।। ७.८९.४ ।।	<br><br>
तस्य तद्वचनं श्रुत्वा शून्ये स्वजनवर्जिते ।	<br>
इला सुरुचिरप्रख्यं प्रत्युवाच महाग्रहम् ।। ७.८९.५ ।।	<br><br>
अहं कामचरी सौम्य तवास्मि वशवर्तिनी ।	<br>
प्रशाधि मां सोमसुत यथेच्छसि तथा कुरु ।। ७.८९.६ ।।	<br><br>
तस्यास्तदद्भुतप्रख्यं श्रुत्वा हर्षमुपागतः ।	<br>
स वै कामी सह तया रेमे चन्द्रमसः सुतः ।। ७.८९.७ ।।	<br><br>
बुधस्य माधवो मासस्तामिलां रुचिराननाम् ।	<br>
गतो रमयतो ऽत्यर्थं क्षणवत्तस्य कामिनः ।। ७.८९.८ ।।	<br><br>
अथ मासे तु सम्पूर्णे पूर्णेन्दुसदृशाननः ।	<br>
प्रजापतिसुतः श्रीमाञ्छयने प्रत्यबुध्यत ।। ७.८९.९ ।।	<br><br>
सो ऽपश्यत्सोमजं तत्र तपन्तं सलिलाशये ।	<br>
ऊर्ध्वबाहुं निरालम्बं तं राजा प्रत्यभाषत ।। ७.८९.१० ।।	<br><br>
भगवन्पर्वतं दुर्गं प्रविष्टो ऽस्मि सहानुगः ।	<br>
न च पश्यामि तत्सैन्यं क्व नु ते मामका गताः ।। ७.८९.११ ।।	<br><br>
तच्छ्रुत्वा तस्य राजर्षेर्नष्टसञ्ज्ञस्य भाषितम् ।	<br>
प्रत्युवाच शुभं वाक्यं सान्त्वयन्परया गिरा ।। ७.८९.१२ ।।	<br><br>
अश्मवर्षेण महता भृत्यास्ते विनिपातिताः ।	<br>
त्वं चाश्रमपदे सुप्तो वातवर्षभयार्दितः ।। ७.८९.१३ ।।	<br><br>
समाश्वसिहि भद्रं ते निर्भयो विगतज्वरः ।	<br>
फलमूलाशनो वीर निवसेह यथासुखम् ।। ७.८९.१४ ।।	<br><br>
स राजा तेन वाक्येन प्रत्याश्वस्तो महामतिः ।	<br>
प्रत्युवाच ततो वाक्यं दीनो भृत्यक्षयाद् भृशम् ।। ७.८९.१५ ।।	<br><br>
त्यक्ष्याम्यहं स्वकं राज्यं नाहं भृत्यैर्विनाकृतः ।	<br>
वर्तयेयं क्षणं ब्रह्मन्समनुज्ञातुमर्हसि ।। ७.८९.१६ ।।	<br><br>
सुतो धर्मपरो ब्रह्मञ्ज्येष्ठो मम महायशाः ।	<br>
शशबिन्दुरिति ख्यातः स मे राज्यं प्रपत्स्यते ।। ७.८९.१७ ।।	<br><br>
न हि शक्ष्याम्यहं हित्वा भृत्यदारान्सुखान्वितान् ।	<br>
प्रतिवक्तुं महातेजः किञ्चिदप्यशुभं वचः ।। ७.८९.१८ ।।	<br><br>
तथा ब्रुवति राजेन्द्रे बुधः परममद्भुतम् ।	<br>
सान्त्वपूर्वमथोवाच वासस्त इह रोचताम् ।। ७.८९.१९ ।।	<br><br>
न सन्तापस्त्वया कार्यः कार्दमेय महाबल ।	<br>
संवत्सरोषितस्येह कारयिष्यामि ते हितम् ।। ७.८९.२० ।।	<br><br>
तस्य तद्वचनं श्रुत्वा बुधस्याक्लिष्टकर्मणः ।	<br>
वासाय विदधे बुद्धिं यदुक्तं ब्रह्मवादिना ।। ७.८९.२१ ।।	<br><br>
मासं स स्त्री तदा भूत्वा रमयत्यनिशं शुदा ।	<br>
मासं पुरुषभावेन धर्मबुद्धिं चकार सः ।। ७.८९.२२ ।।	<br><br>
ततः सा नवमे मासि इला सोमसुतात्सुतम् ।	<br>
जनयामास सुश्रोणी पुरूरवसमूर्जितम् ।। ७.८९.२३ ।।	<br><br>
जातमात्रं तु सुश्रोणी पितुर्हस्ते न्यवेशयत् ।	<br>
बुधस्य समवर्णभमिला पुत्रं महाबलम् ।। ७.८९.२४ ।।	<br><br>
बुधस्तु पुरुषीभूतं स वै संवत्सरान्तरम् ।	<br>
कथाभी रमयामास धर्मयुक्ताभिरात्मवान् ।। ७.८९.२५ ।।	<br><br>
इत्यार्षे श्रीमद्रामायणे वाल्मीकीये आदिकाव्ये श्रीमदुत्तरकाण्डे एकोननवतितमः सर्गः ।। ८९ ।।	<br><br>
</font>
