ततो रामो महातेजा विस्मयात्पुनरेव हि ।	<br>
उवाच प्रणतो वाक्यमगस्त्यमृषिसत्तमम् ।। ७.३१.१ ।।	<br><br>
भगवन्राक्षसः क्रूरो यदाप्रभृति मेदिनीम् ।	<br>
पर्यटत्किं तदा लोकाः शून्या आसन्द्विजोत्तम ।। ७.३१.२ ।।	<br><br>
राजा वा राजमात्रो वा किं तदा नात्र कश्चन ।	<br>
धर्षणं यत्र न प्राप्तो रावणो राक्षसेश्वरः ।। ७.३१.३ ।।	<br><br>
उताहो हतवीर्यास्ते बभूवुः पृथिवीक्षितः ।	<br>
बहिष्कृता वरास्त्रैश्च बहवो निर्जिता नृपाः ।। ७.३१.४ ।।	<br><br>
राघवस्य वचः श्रुत्वा ह्यगस्त्यो भगवानृषिः ।	<br>
उवाच रामं प्रहसन्पितामह इवेश्वरम् ।। ७.३१.५ ।।	<br><br>
इत्येवं बाधमानस्तु पार्थिवान्पार्थिवर्षभ ।	<br>
चचार रावणो राम पृथिवीं पृथिवीपते ।। ७.३१.६ ।।	<br><br>
ततो माहिष्मतीं नाम पुरीं स्वर्गपुरीप्रभाम् ।	<br>
सम्प्राप्तो यत्र सान्निध्यं सदासीद्वसुरेतसः ।। ७.३१.७ ।।	<br><br>
तुल्य आसीन्नृपस्तस्य प्रभावाद्वसुरेतसः ।	<br>
अर्जुनो नाम यत्राग्निः शरकुण्डेशयः सदा ।। ७.३१.८ ।।	<br><br>
तमेव दिवसं सो ऽथ हैहयाधिपतिर्बली ।	<br>
अर्जुनो नर्मदां रन्तुं गतः स्त्रीभिः सहेश्वरः ।। ७.३१.९ ।।	<br><br>
तमेव दिवसं सो ऽथ रावणस्तत्र आगतः ।	<br>
रावणो राक्षसेन्द्रस्तु तस्यामात्यानपृच्छत ।। ७.३१.१० ।।	<br><br>
क्वार्जुनो नृपतिः शीघ्रं सम्यगाख्यातुमर्हथ ।	<br>
रावणो ऽहमनुप्राप्तो युद्धेप्सुर्नृवरेण ह ।	<br>
ममागमनमप्यग्रे युष्माभिः सन्निवेद्यताम् ।। ७.३१.११ ।।	<br><br>
इत्येवं रावणेनोक्तास्ते ऽमात्याः सुविपश्चितः ।	<br>
अब्रुवन्राक्षसपतिमसान्निध्यं महीपतेः ।। ७.३१.१२ ।।	<br><br>
श्रुत्वा विश्रवसः पुत्रः पौराणामर्जुनं गतम् ।	<br>
अपसृत्यागतो विन्ध्यं हिमवत्सन्निभं गिरिम् ।। ७.३१.१३ ।।	<br><br>
स तमभ्रमिवाविष्टमुद्भ्रन्तमिव मेदिनीम् ।	<br>
अपश्यद्रावणो विन्ध्यमालिखन्तमिवाम्बरम् ।। ७.३१.१४ ।।	<br><br>
सहस्रशिखरोपेतं सिंहाध्युषितकन्दरम् ।	<br>
प्रपातपतितैस्तोयैः साट्टहासमिवाम्बुधिम् ।। ७.३१.१५ ।।	<br><br>
देवदानवगन्धर्वैः साप्सरोगणकिन्नरैः ।	<br>
स्वस्त्रीभिः क्रीडमानैश्च स्वर्गभूतं महोच्छ्रयम् ।। ७.३१.१६ ।।	<br><br>
नदीभिः स्यन्दमानाभिः स्फटिकप्रतिमं जलम् ।	<br>
फणाभिश्चलजिह्वाभिरनन्तमिव विष्ठितम् ।। ७.३१.१७ ।।	<br><br>
उत्क्रामन्तं दरीवन्तं हिमवत्सन्निभं गिरिम् ।	<br>
पश्यमानस्ततो विन्ध्यं रावणो नर्मदां ययौ ।। ७.३१.१८ ।।	<br><br>
चलोपलजलां पुण्यां पश्चिमोदधिगामिनीम् ।। ७.३१.१९ ।।	<br><br>
महिषैः सृमरैः सिंहैः शार्दूलर्क्षगजोत्तमैः ।	<br>
उष्णाभितप्तैस्तृषितैः सङ्क्षोभितजलाशयाम् ।। ७.३१.२० ।।	<br><br>
चक्रवाकैः सकारण्डैः सहंसजलकुक्कुटैः ।	<br>
सारसैश्च सदा मत्तैः सुकूजद्भिः समावृताम् ।। ७.३१.२१ ।।	<br><br>
फुल्लद्रुमकृतोत्तंसां चक्रवाकयुगस्तनीम् ।	<br>
विस्तीर्णपुलिनश्रोणीं हंसावलिसुमेखलाम् ।। ७.३१.२२ ।।	<br><br>
पुष्परेण्वनुलिप्ताङ्गीं जलफेनामलांशुकाम् ।	<br>
जलावगाहसंस्पर्शां फुल्लोत्पलशुभेक्षणाम् ।	<br>
पुष्पकादवरुह्याशु नर्मदां सरितां वराम् ।। ७.३१.२३ ।।	<br><br>
इष्टामिव वरां नारीमवगाह्य दशाननः ।	<br>
स तस्याः पुलिने रम्ये नानामुनिनिषेविते ।। ७.३१.२४ ।।	<br><br>
उपोपविष्टैः सचिवैः सार्धं राक्षसपुङ्गवः ।	<br>
प्रख्याय नर्मदां सो ऽथ गङ्गेयमिति रावणः ।। ७.३१.२५ ।।	<br><br>
नर्मदादर्शजं हर्षमाप्तवान् राक्षसाधिपः ।	<br>
उवाच सचिवांस्तत्र सलीलं शुकसारणौ ।। ७.३१.२६ ।।	<br><br>
एष रश्मिसहस्रेण जगत्कृत्वैव काञ्चनम् ।	<br>
तीक्ष्णतापकरः सूर्यो नभसो ऽर्धं समाश्रितः ।। ७.३१.२७ ।।	<br><br>
मामासीनं विदित्वैव चन्द्रायति दिवाकरः ।। ७.३१.२८ ।।	<br><br>
नर्मदाजलशीतश्च सुगन्धिः श्रमनाशनः ।	<br>
मद्भयादनिलो ऽप्यत्र वात्येष सुसमाहितः ।। ७.३१.२९ ।।	<br><br>
इयं वापि सरिच्छ्रेष्ठा नर्मदा नर्मवर्धिनी ।	<br>
नक्रमीनविहङ्गोर्मिः सभयेवाङ्गना स्थिता ।। ७.३१.३० ।।	<br><br>
तद्भवन्तः क्षताः शस्त्रैर्नृपैरिन्द्रसमैर्युधि ।	<br>
चन्दनस्य रसेनेव रुधिरेण समुक्षिताः ।। ७.३१.३१ ।।	<br><br>
ते यूयमवगाहध्वं नर्मदां शर्मदां शुभाम् ।	<br>
महापद्ममुखा मत्ता गङ्गामिव गहागजाः ।	<br>
अस्यां स्नात्वा महानद्यां पाप्मानं विप्रमोक्ष्यथ ।। ७.३१.३२ ।।	<br><br>
अहमप्यद्य पुलिने शरदिन्दुसमप्रभे ।	<br>
पुष्पोपहारं शनकैः करिष्यामि कपर्दिनः ।। ७.३१.३३ ।।	<br><br>
रावणेनैवमुक्तास्तु प्रहस्तशुकसारणाः ।	<br>
समहोदरधूम्राक्षा नर्मदां विजगाहिरे ।। ७.३१.३४ ।।	<br><br>
राक्षसेन्द्रगजैस्तैस्तु क्षोभिता नर्मदा नदी ।	<br>
वामनाञ्जनपद्माद्यैर्गङ्गा इव महागजैः ।। ७.३१.३५ ।।	<br><br>
ततस्ते राक्षसाः स्नात्वा नर्मदायां महाबलाः ।	<br>
उत्तीर्य पुष्पाण्याजह्रुर्बल्यर्थं रावणस्य तु ।। ७.३१.३६ ।।	<br><br>
नर्मदापुलिने हृद्ये शुभ्राभ्रसदृशप्रभे ।	<br>
राक्षसैस्तु मुहूर्तेन कृतः पुष्पमयो गिरिः ।। ७.३१.३७ ।।	<br><br>
पुष्पेषूपहृतेष्वेवं रावणो राक्षसेश्वरः ।	<br>
अवतीर्णो नदीं स्नातुं गङ्गामिव महागजः ।। ७.३१.३८ ।।	<br><br>
तत्र स्नात्वा च विधिवज्जप्त्वा जप्यमनुत्तमम् ।	<br>
नर्मदासलिलात्तस्मादुत्ततार स रावणः ।। ७.३१.३९ ।।	<br><br>
ततः क्लिन्नाम्बरं त्यक्त्वा शुक्लवस्त्रसमावृतम् ।	<br>
रावणं प्राञ्जलिं यान्तमन्वयुः सर्वराक्षसाः ।। ७.३१.४० ।।	<br><br>
तद्गतीवशमापन्ना मूर्तिमन्त इवाचलाः ।	<br>
यत्र यत्र च याति स्म रावणो राक्षसेश्वरः ।	<br>
जाम्बूनदमयं लिङ्गं तत्र तत्र स्म नीयते ।। ७.३१.४१ ।।	<br><br>
वालुकावेदिमध्ये तु तल्लिङ्गं स्थाप्य रावणः ।	<br>
अर्चयामास गन्धैश्च पुष्पैश्चामृतगन्धिभिः ।। ७.३१.४२ ।।	<br><br>
ततः सतामार्तिहरं परं वरं वरप्रदं चन्द्रमयूखभूषणम् ।	<br>
समर्चयित्वा स निशाचरो जगौ प्रसार्य हस्तान्प्रणनर्त चाग्रतः ।। ७.३१.४३ ।।	<br><br>
इत्यार्षे श्रीमद्रामायणे वाल्मीकीये आदिकाव्ये श्रीमदुत्तरकाण्डे एकत्रिंशः सर्गः ।। ३१ ।।	<br>
