वर्तमाने तथाभूते यज्ञे च परमाद्भुते ।	<br>
सशिष्य आजगामाशु वाल्मीकिर्मुनिपुङ्गवः ।। ७.९३.१ ।।	<br><br>
स दृष्ट्वा दिव्यसङ्काशं यज्ञमद्भुतदर्शनम् ।	<br>
एकान्ते ऋषिवाटानां चकार उटजाञ्छुभान् ।। ७.९३.२ ।।	<br><br>
शकटांश्च बहून्पूर्णान्फलमूलैश्च शोभनान् ।	<br>
वाल्मीकिवाटे रुचिरे स्थापयन्नविदूरतः ।। ७.९३.३ ।।	<br><br>
आसीत्सुपूजितो राज्ञा मुनिभिश्च महात्मभिः ।	<br>
वाल्मीकिः सुमहातेजा न्यवसत्परमात्मवान् ।। ७.९३.४ ।।	<br><br>
स शिष्यावब्रवीद्धृष्टौ युवां गत्वा समाहितौ ।	<br>
कृत्स्नं रामायणं काव्यं गायेथां परया मुदा ।। ७.९३.५ ।।	<br><br>
ऋषिवाटेषु पुण्येषु ब्राह्मणावसथेषु च ।	<br>
रथ्यासु राजमार्गेषु पार्थिवानां गृहेषु च ।। ७.९३.६ ।।	<br><br>
रामस्य भवनद्वारि यत्र कर्म च कुर्वते ।	<br>
ऋत्विजामग्रतश्चैव तत्र गेयं विशेषतः ।। ७.९३.७ ।।	<br><br>
इमानि च फलान्यत्र स्वादूनि विविधानि च ।	<br>
जातानि पर्वताग्रेषु चास्वाद्यास्वाद्य गायताम् ।। ७.९३.८ ।।	<br><br>
न यास्यथः श्रमं वत्सौ भक्षयित्वा फलानि वै ।	<br>
मूलानि च सुमृष्टानि नगराद्बहिरास्यथः ।। ७.९३.९ ।।	<br><br>
यदि शब्दापयेद्रामः श्रवणाय महीपतिः ।	<br>
ऋषीणामुपविष्टानां ततो गेयं प्रवर्तताम् ।। ७.९३.१० ।।	<br><br>
दिवसे विंशतिः सर्गा गेया मधुरया गिरा ।	<br>
प्रमाणैर्बहुभिस्तत्र यथोद्दिष्टा मया पुरा ।। ७.९३.११ ।।	<br><br>
लोभश्चापि न कर्तव्यः स्वल्पो ऽपि धनकाङ्क्षया ।	<br>
किं धनेनाश्रमस्थानां फलमूलोपजीविना ।। ७.९३.१२ ।।	<br><br>
यदि पृच्छेत्स काकुत्स्थो युवां कस्येति दारकौ ।	<br>
आवां वाल्मीकिशिष्यौ स्वो ब्रूतमेवं नराधिपम् ।। ७.९३.१३ ।।	<br><br>
इमास्तन्त्रीः सुमधुराः स्थानं वा ऽपूर्वदर्शनम् ।	<br>
मूर्च्छयित्वा सुमधुरं गायतां विगतज्वरौ ।। ७.९३.१४ ।।	<br><br>
आदिप्रभृति गेयं स्यान्न चावज्ञाय पार्थिवम् ।	<br>
पिता हि सर्वभूतानां राजा भविति धर्मतः ।। ७.९३.१५ ।।	<br><br>
तद्युवां हृष्टमनसौ श्वः प्रभाते समास्थितौ ।	<br>
गायेथां मधुरं गेयं तन्त्रीलयसमन्वितम् ।। ७.९३.१६ ।।	<br><br>
इति सन्दिश्य बहुशो मुनिः प्राचेतसस्तदा ।	<br>
वाल्मीकिः परमोदारस्तूष्णीमासीन्महायशाः ।। ७.९३.१७ ।।	<br><br>
सन्दिष्टौ मुनिना तेन तावुभौ मैथिलीसुतौ ।	<br>
तथैव करवावेति निर्जग्मतुररिन्दमौ ।। ७.९३.१८ ।।	<br><br>
तामद्भुतां तौ हृदये कुमारौ निवेश्य वाणीमृषिभाषितां तदा ।	<br>
समुत्सुकौ तौ सममूषतुर्निशां यथा ऽश्विनौ भार्गवनीतिसंहिताम् ।। ७.९३.१९ ।।	<br><br>
इत्यार्षे श्रीमद्रामायणे वाल्मीकीये आदिकाव्ये श्रीमदुत्तरकाण्डे त्रिनवतितमः सर्गः ।। ९३ ।।	<br>
