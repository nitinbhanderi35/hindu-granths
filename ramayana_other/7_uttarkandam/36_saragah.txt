<br>
ततः पितामहं दृष्ट्वा वायुः पुत्रवधार्दितः ।	<br>
शिशुकं तं समादाय उत्तस्थौ धातुरग्रतः ।। ७.३६.१ ।।	<br><br>
चलकुण्डलमौलिस्रक्तपनीयविभूषणः ।	<br>
पादयोर्न्यपतद्वायुस्तिस्रोपस्थाय वेधसे ।। ७.३६.२ ।।	<br><br>
तं तु वेदविदा तेन लम्बाभरणशोभिना ।	<br>
वायुमुत्थाप्य हस्तेन शिशुं तं परिमृष्टवान् ।। ७.३६.३ ।।	<br><br>
स्पृष्टमात्रस्ततः सो ऽथ सलीलं पद्मयोनिना ।	<br>
जलसिक्तं यथा सस्यं पुनर्जीवितमाप्तवान् ।। ७.३६.४ ।।	<br><br>
प्राणवन्तमिमं दृष्ट्वा प्राणो गन्धवहो मुदा ।	<br>
चचार सर्वभूतेषु सन्निरुद्धं यथा पुरा ।। ७.३६.५ ।।	<br><br>
मरुद्रोधाद्विनिर्मुक्तास्ताः प्रजा मुदिता ऽभवन् ।	<br>
शीतदाहविनिर्मुक्ताः पद्मिन्य इव साम्बुजाः ।। ७.३६.६ ।।	<br><br>
ततस्त्रियुग्मस्त्रिककुत्ऺित्रधामा त्रिदशार्चितः ।	<br>
उवाच देवता ब्रह्मा मारुतप्रियकाम्यया ।। ७.३६.७ ।।	<br><br>
भो महेन्द्रेशवरुणप्रजेश्वरधनेश्वराः ।	<br>
जानतामपि वः सर्वं वक्ष्यामि श्रूयतां हितम् ।। ७.३६.८ ।।	<br><br>
अनेन शिशुना कार्यं कर्तव्यं वो भविष्यति ।	<br>
तद्वदध्वं वरान्सर्वे मारुतस्यास्य तुष्टये ।। ७.३६.९ ।।	<br><br>
ततः सहस्रनयनः प्रीतियुक्तः शुभाननः ।	<br>
कुशेशयमयीं मालामुत्क्षिप्येदं वचो ऽब्रवीत् ।। ७.३६.१० ।।	<br><br>
मत्करोत्सृष्टवज्रेण हनुरस्य यथा हतः ।	<br>
नाम्ना वै कपिशार्दूलो भविता हनुमानिति ।। ७.३६.११ ।।	<br><br>
अहमस्य प्रदास्यामि परमं वरमद्भुतम् ।	<br>
इतः प्रभृति वज्रस्य ममावध्यो भविष्यति ।। ७.३६.१२ ।।	<br><br>
मार्तण्डस्त्वब्रवीत्तत्र भगवांस्तिमिरापहः ।	<br>
तेजसो ऽस्य मदीयस्य ददामि शतिकां कलाम् ।। ७.३६.१३ ।।	<br><br>
यदा तु शास्त्राण्यध्येतुं शक्तिरस्य भविष्यति ।	<br>
तदास्य शास्त्रं दास्यामि येन वाग्ग्मी भविष्यति ।। ७.३६.१४ ।।	<br><br>
नचास्य भविता कश्चित्सदृशः शास्त्रदर्शने ।	<br>
वरुणश्च वरं प्रादान्नास्य मृत्युर्भविष्यति ।	<br>
वर्षायुतशतेनापि मत्पाशादुदकादपि ।। ७.३६.१५ ।।	<br><br>
यमो दण्डादवध्यत्वमरोगत्वं च नित्यशः ।	<br>
वरं ददामि सन्तुष्ट अविषादं च संयुगे ।। ७.३६.१६ ।।	<br><br>
गदेयं मामिका नैनं संयुगेषु वधिष्यति ।	<br>
इत्येवं वरदः प्राह तदा ह्येकाक्षिपिङ्गलः ।। ७.३६.१७ ।।	<br><br>
मत्तो मदायुधानां च न वध्यो ऽयं भविष्यति ।	<br>
इत्येवं शङ्करेणापि दत्तो ऽस्य परमो वरः ।। ७.३६.१८ ।।	<br><br>
सर्वेषां ब्रह्मदण्डानामवध्यो ऽयं भविष्यति ।	<br>
दीर्घायुश्च महात्मा च इति ब्रह्माब्रवीद्वचः ।। ७.३६.१९ ।।	<br><br>
विश्वकर्मा च दृष्ट्वैनं बालसूर्योपमं शिशुम् ।	<br>
शिल्पिनां प्रवरः प्रादाद्वरमस्य महामतिः ।। ७.३६.२० ।।	<br><br>
मत्कृतानि च शस्त्राणि यानि दिव्यानि संयुगे ।	<br>
तैरवध्यत्वमापन्नश्चिरजीवी भविष्यति ।। ७.३६.२१ ।।	<br><br>
ततः सुराणां तु वरैर्दृष्ट्वा ह्येनमलङ्कृतम् ।	<br>
चतुर्मुखस्तुष्टमना वायुमाह जगद्गुरुः ।। ७.३६.२२ ।।	<br><br>
अमित्राणां भयकरो मित्राणामभयङ्करः ।	<br>
अजेयो भविता पुत्रस्तव मारुत मारुतिः ।। ७.३६.२३ ।।	<br><br>
कामरूपः कामचारी कामगः प्लवतां वरः ।	<br>
भवत्यव्याहतगतिः कीर्तिमांश्च भविष्यति ।। ७.३६.२४ ।।	<br><br>
रावणोत्सादनार्थानि रामप्रियकरणि च ।	<br>
रोमहर्षकराण्येष कर्ता कर्माणि संयुगे ।। ७.३६.२५ ।।	<br><br>
एवमुक्त्वा तमामन्त्र्य मारुतं त्वमरैः सह ।	<br>
यथागतं ययुः सर्वे पितामहपुरोगमाः ।। ७.३६.२६ ।।	<br><br>
सो ऽपि गन्धवहः पुत्रं प्रगृह्य गृहमानयत् ।	<br>
अञ्जनायास्तमाचख्यौ वरदत्तं विनिर्गतः ।। ७.३६.२७ ।।	<br><br>
प्राप्य राम वरानेष वरदानसमन्वितः ।	<br>
बलेनात्मनि संस्थेन सो ऽपूर्यत यथा ऽर्णवः ।। ७.३६.२८ ।।	<br><br>
तरसा पूर्यमाणो ऽपि तदा वानरपुङ्गवः ।	<br>
आश्रमेषु महर्षीणामपराध्यति निर्भयः ।। ७.३६.२९ ।।	<br><br>
स्रुग्भाण्डान्यग्निहोत्रं च वल्कलाजिनसञ्चयान् ।	<br>
भग्नविच्छिन्नविध्वस्तान्संशान्तानां करोत्ययम् ।। ७.३६.३० ।।	<br><br>
एवंविधानि कर्माणि प्रावर्तत महाबलः ।	<br>
सर्वेषां ब्रह्मदण्डानामवध्यः शम्भुना कृतः ।। ७.३६.३१ ।।	<br><br>
जानन्त ऋषयस्तं वै सहन्ते तस्य शक्तितः ।। ७.३६.३२ ।।	<br><br>
यथा केसरिणा त्वेष वायुना सो ऽञ्जनासुतः ।	<br>
प्रतिषिद्धो ऽपि मर्यादां लङ्घयत्येव वानरः ।। ७.३६.३३ ।।	<br><br>
ततो महर्षयः क्रुद्धा भृग्वङ्गिरसवंशजाः ।	<br>
शेपुरेनं रघुश्रेष्ठ नातिक्रुद्धातिमन्यवः ।। ७.३६.३४ ।।	<br><br>
बाधसे यत्समाश्रित्य बलमस्मान्प्लवङ्गम ।	<br>
तद्दीर्घकालं वेत्तासि नास्माकं शापमोहितः ।	<br>
यदा ते स्मार्यते कीर्तिस्तदा ते वर्धते बलम् ।। ७.३६.३५ ।।	<br><br>
ततस्स हृततेजौजा महर्षिवचनौजसा ।	<br>
एषोश्रमाणि तान्येव मृदुभावं गतो ऽचरत् ।। ७.३६.३६ ।।	<br><br>
अथर्क्षरजसो नाम वालिसुग्रीवयोः पिता ।	<br>
सर्ववानरराजा ऽ ऽसीत्तेजसा भास्करप्रभः ।। ७.३६.३७ ।।	<br><br>
स तु राज्यं चिरं कृत्वा वानराणां हरीश्वरः ।	<br>
स च ऋक्षरजा नाम कालधर्मेण सङ्गतः ।। ७.३६.३८ ।।	<br><br>
तस्मिन्नस्तमिते चाथ मन्त्रिभिर्मन्त्रकोविदैः ।	<br>
पित्र्ये पदे कृतो वाली सुग्रीवो वालिनः पदे ।। ७.३६.३९ ।।	<br><br>
सुग्रीवेण समं त्वस्य अद्वैधं छिद्रवर्जितम् ।	<br>
आबाल्यं सख्यमभवदनिलस्याग्निना यथा ।। ७.३६.४० ।।	<br><br>
एष शापवशादेव न वेद बलमात्मनः ।	<br>
वालिसुग्रीवयोर्वैरं यदा राम समुत्थितम् ।। ७.३६.४१ ।।	<br><br>
न ह्येष राम सुग्रीवो भ्राम्यमाणो ऽपि वालिना ।। ७.३६.४२ ।।	<br><br>
देव जानाति न ह्येष बलमात्मनि मारुतिः ।	<br>
ऋषिशापाहृतबलस्तदैष कपिसत्तमः ।। ७.३६.४३ ।।	<br><br>
सिंहः कुञ्जररुद्धो वा आस्थितः सहितो रणे ।। ७.३६.४४ ।।	<br><br>
पराक्रमोत्साहमतिप्रतापसौशील्यमाधुर्यनयानयैश्च ।	<br>
गाम्भीर्यचातुर्यसुवीर्यधैर्यैर्हनूमतः को ऽभ्यधिको ऽस्ति लोके ।। ७.३६.४५ ।।	<br><br>
असौ पुनर्व्याकरणं ग्रहीष्यन्सूर्योन्मुखः प्रष्टुमना कपीन्द्रः ।	<br>
उद्यद्गिरेरस्तगिरिं जगाम ग्रन्थं महद्धारयनप्रमेयः ।। ७.३६.४६ ।।	<br><br>
ससूत्रवृत्त्यर्थपदं महार्थं ससङ्ग्रहं साद्ध्यति वै कपीन्द्रः ।	<br>
नह्यस्य कश्चित्सदृशो ऽस्ति शास्त्रे वैशारदे च्छन्दगतौ तथैव ।। ७.३६.४७ ।।	<br><br>
सर्वासु विद्यासु तपोविधाने प्रस्पर्धते ऽयो हि गुरुं सुराणाम् ।	<br>
सो ऽयं नवव्याकरणार्थवेत्ता ब्रह्मा भविष्यत्यपि ते प्रसादात् ।। ७.३६.४८ ।।	<br><br>
प्रवीविवक्षोरिव सागरस्य लोकान्दिधक्षोरिव पावकस्य	<br>
युगक्षये ह्येव यथान्तकस्य हनूमतः स्थास्यति कः पुरस्तात् ।। ७.३६.४९ ।।	<br><br>
एषेव चान्ये च महाकपीन्द्राः सुग्रीवमैन्दद्विविदाः सनीलाः ।	<br>
सतारतारेयनलाः सरम्भास्त्वत्कारणाद्राम सुरैर्हि सृष्टाः ।। ७.३६.५० ।।	<br><br>
तदेत्कथितं सर्वं यन्मां त्वं परिपृच्छसि ।	<br>
हनूमतो बालभावे कर्मैतत्कथितं मया ।। ७.३६.५१ ।।	<br><br>
श्रुत्वा ऽगस्त्यस्य कथितं रामः सौमित्रिरेव च ।	<br>
विस्मयं परमं जग्मुर्वानरा राक्षसैः सह ।। ७.३६.५२ ।।	<br><br>
अगस्त्यस्त्वब्रवीद्रामं सर्वमेतछ्रुतं त्वया ।	<br>
दृष्टः सम्भाषितश्चासि राम गच्छामहे वयम् ।। ७.३६.५३ ।।	<br><br>
श्रुत्वैतद्राघवो वाक्यमगस्त्यस्योग्रतेजसः ।	<br>
प्राञ्जलिः प्रणतश्चापि महर्षिमिदमब्रवीत् ।। ७.३६.५४ ।।	<br><br>
अद्य मे देवता हृष्टाः पितरः प्रपितामहाः ।	<br>
युष्माकं दर्शनादेव नित्यं तुष्टाः सबान्धवाः ।। ७.३६.५५ ।।	<br><br>
विज्ञाप्यं तु ममैतद्धि यद्वदाम्यागतस्पृहः ।	<br>
तद्भवद्भिर्मम कृते कर्तव्यमनुकम्पया ।। ७.३६.५६ ।।	<br><br>
पौरजानपदान्स्थाप्य स्वकार्येष्वहमागतः ।	<br>
क्रतूनेव करिष्यामि प्रभावाद्भवतां सताम् ।। ७.३६.५७ ।।	<br><br>
सदस्या मम यज्ञेषु भवन्तो नित्यमेव तत् ।	<br>
भविष्यथ महावीर्या ममानुग्रहकाङ्क्षिणः ।। ७.३६.५८ ।।	<br><br>
अहं युष्मान्समाश्रित्य तपोनिर्धूतकल्मषान् ।	<br>
अनुग्रहीतः पितृभिर्भविष्यामि सुनिर्वृतः ।। ७.३६.५९ ।।	<br><br>
तदागन्तव्यमनिशं भवद्भिरिह सङ्गतैः ।	<br>
अगस्त्याद्यास्तु तच्छ्रुत्वा ऋषयः संशितव्रताः ।। ७.३६.६० ।।	<br><br>
एवमस्त्विति तं चोक्त्वा प्रयातुमुपचक्रमुः ।। ७.३६.६१ ।।	<br><br>
एवमुक्त्वा गताः सर्वे ऋषयस्ते यथागतम् ।	<br>
राघवश्च तमेवार्थं चिन्तयामास विस्मितः ।। ७.३६.६२ ।।	<br><br>
ततो ऽस्तं भास्करे याते विसृज्य नृपवानरान् ।	<br>
सन्ध्यामुपास्य विधिवत्तदा नरवरोत्तमः ।	<br>
प्रवृत्तायां रजन्यां तु सो ऽन्तःपुरचरो ऽभवत् ।। ७.३६.६३ ।।	<br><br>
इत्यार्षे श्रीमद्रामायणे वाल्मीकीये आदिकाव्ये श्रीमदुत्तरकाण्डे षट्त्रिंशः सर्गः ।। ३६ ।।	<br>
