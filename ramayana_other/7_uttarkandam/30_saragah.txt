<br>
जिते महेन्द्रे ऽतिबले रावणस्य सुतेन वै ।	<br>
प्रजापतिं पुरस्कृत्य ययुर्लङ्कां सुरास्तदा ।। ७.३०.१ ।।	<br><br>
तत्र रावणमासाद्य पुत्रभ्रातृभिरावृतम् ।	<br>
अब्रवीद्गगने तिष्ठन्सामपूर्वं प्रजापतिः ।। ७.३०.२ ।।	<br><br>
वत्स रावण तुष्टो ऽस्मि पुत्रस्य तव संयुगे ।	<br>
अहो ऽस्य विक्रमौदार्यं तव तुल्यो ऽधिको ऽपि वा ।। ७.३०.३ ।।	<br><br>
जितं हि भवता सर्वं त्रैलोक्यं स्वेन तेजसा ।	<br>
कृता प्रतिज्ञा सफला प्रीतो ऽस्मि स्वसुतेन वै ।। ७.३०.४ ।।	<br><br>
अयं च पुत्रो ऽतिबलस्तव रावण वीर्यवान् ।	<br>
जगतीन्द्रजिदित्येव परिख्यातो भविष्यति ।। ७.३०.५ ।।	<br><br>
बलवान्दुर्जयश्चैव भविष्यत्येव राक्षसः ।	<br>
यं समाश्रित्य ते राजन्स्थापितास्त्रिदशा वशे ।। ७.३०.६ ।।	<br><br>
तन्मुच्यतां महाबाहो महेन्द्रः पाकशासनः ।	<br>
किञ्चास्य मोक्षणार्थाय प्रयच्छन्तु दिवौकसः ।। ७.३०.७ ।।	<br><br>
अथाब्रवीन्महातेजा इन्द्रजित्समितिञ्जयः ।	<br>
अमरत्वमहं देव वृणे यद्येष मुच्यते ।। ७.३०.८ ।।	<br><br>
चतुष्पदां खेचराणामन्येषां वा महौजसाम् ।	<br>
वृक्षगुल्मक्षुपलतातृणोपलमहीभृताम् ।। ७.३०.९ ।।	<br><br>
सर्वे ऽपि जन्तवो ऽन्योन्यं भेतव्ये सति बिभ्यति ।	<br>
अतो ऽत्र लोके सर्वेषां सर्वस्माच्च भवेद्भयम् ।। ७.३०.१० ।।	<br><br>
ततो ऽब्रवीन्महातेजा मेघनादं प्रजापतिः ।	<br>
नास्ति सर्वामरत्वं हि कस्यचित्प्राणिनो भुवि ।	<br>
चतुष्पदः पक्षिणश्च भूतानां वा महौजसाम् ।। ७.३०.११ ।।	<br><br>
श्रुत्वा पितामहेनोक्तमिन्द्रजित्प्रभुणाव्ययम् ।। ७.३०.१२ ।।्वं हि कस्यचित्प्राणिनो भुवि ।	<br>
अथाब्रवीत्स तत्रस्थं मेघनादो महाबलः ।	<br>
श्रूयतां वा भवेत्सिद्धिः शतक्रतुविमोक्षणे ।। ७.३०.१३ ।।	<br><br>
ममेष्टं नित्यशो हर्व्यैर्मन्त्रैः सम्पूज्य पावकम् ।	<br>
सङ्ग्राममवतर्त्तुं च शत्रुनिर्जयकाङ्क्षिणः ।। ७.३०.१४ ।।	<br><br>
अश्वयुक्तो रथो मह्यमुत्तिष्ठेत्तु विभावसोः ।	<br>
तत्स्थस्यामरता स्यान्मे एष मे निश्चयो वरः ।। ७.३०.१५ ।।	<br><br>
तस्मिन्यद्यसमाप्ते च जप्यहोमे विभावसौ ।	<br>
युध्येयं देव सङ्ग्रामे तदा मे स्याद्विनाशनम् ।। ७.३०.१६ ।।	<br><br>
सर्वो हि तपसा देव वृणोत्यमरतां पुमान् ।	<br>
विक्रमेण मया त्वेतदमरत्वं प्रवर्तितम् ।। ७.३०.१७ ।।	<br><br>
एवमस्त्विति तं चाह वाक्यं देवः पितामहः ।	<br>
मुक्तश्चेन्द्रजिता शक्रो गताश्च त्रिदिवं सुराः ।। ७.३०.१८ ।।	<br><br>
एतस्मिन्नन्तरे राम दीनो भ्रष्टाम्बरद्युतिः ।	<br>
इन्द्रश्चिन्तापरीतात्मा ध्यानतत्परतां गतः ।। ७.३०.१९ ।।	<br><br>
तं तु दृष्ट्वा तथाभूतं प्राह देवः प्रजापतिः ।	<br>
शतक्रतो किमु पुरा करोति स्म सुदुष्कृतम् ।। ७.३०.२० ।।	<br><br>
अमरेन्द्र मया बह्व्यः प्रजाः सृष्टास्तथा प्रभो ।	<br>
एकवर्णाः समाभाषा एकरूपाश्च सर्वशः ।। ७.३०.२१ ।।	<br><br>
तासां नास्ति विशेषो हि दर्शने लक्षणे ऽपि वा ।	<br>
ततो ऽहमेकाग्रमनास्ताः प्रजाः परिचिन्तयम् ।। ७.३०.२२ ।।	<br><br>
सो ऽहं तासां विशेषार्थं स्त्रियमेकां विनिर्ममे ।	<br>
यद्यत्प्रजानां प्रत्यङ्गं विशिष्टं तत्तदुद्धृतम् ।। ७.३०.२३ ।।	<br><br>
ततो मया रूपगुणैरहल्या स्त्री विनिर्मिता ।	<br>
हलं नामेह वैरूपं हल्यं तत्प्रभवं भवेत् ।। ७.३०.२४ ।।	<br><br>
यस्मान्न विद्यते हल्यं तेनाहल्येति विश्रुता ।	<br>
अहल्येति मया शक्र तस्या नाम प्रवर्तितम् ।। ७.३०.२५ ।।	<br><br>
निर्मितायां च देवेन्द्र तस्यां नार्यां सुरर्षभ ।	<br>
भविष्यतीति कस्यैषा मम चिन्ता ततो ऽभवत् ।। ७.३०.२६ ।।	<br><br>
त्वं तु शक्र तदा नारीं जानीषे मनसा प्रभो ।	<br>
स्थानाधिकतया पत्नी ममैषेति पुरन्दर ।। ७.३०.२७ ।।	<br><br>
सा मया न्यासभूता तु गौतमस्य महात्मनः ।	<br>
न्यस्ता बहूनि वर्षाणि तेन निर्यातिता च ह ।। ७.३०.२८ ।।	<br><br>
ततस्तस्य परिज्ञाय महास्थैर्यं महामुनेः ।	<br>
ज्ञात्वा तपसि सिद्धिं च पत्न्यर्थं स्पर्शिता तदा ।। ७.३०.२९ ।।	<br><br>
सङ्क्रुद्धस्त्वं हि धर्मात्मन् गत्वा तस्याश्रमं मुनेः ।	<br>
दृष्टवांश्च तदा तां स्त्रीं दीप्तामग्निशिखामिव ।। ७.३०.३० ।।	<br><br>
सा त्वया धर्षिता शक्र कामार्तेन समन्युना ।	<br>
दृष्टस्त्वं च तदा तेन ह्याश्रमे परमर्षिणा ।। ७.३०.३१ ।।	<br><br>
ततः क्रुद्धेन तेना ऽसि शप्तः परमतेजसा ।	<br>
गतो ऽसि येन देवेन्द्र दशाभागविपर्ययम् ।। ७.३०.३२ ।।	<br><br>
यस्मान्मे धर्षिता पत्नी त्वया वासव निर्भयम् ।	<br>
तस्मात्त्वं समरे राजञ्छत्रुहस्तं गमिष्यसि ।। ७.३०.३३ ।।	<br><br>
अयं तु भावो दुर्बुद्धे यस्त्वयेह प्रवर्तितः ।	<br>
मानुषेष्वपि लोकेषु भविष्यति न संशयः ।। ७.३०.३४ ।।	<br><br>
तत्रार्धं तस्य यः कर्ता त्वय्यर्धं निपतिष्यति ।	<br>
न च ते स्थावरं स्थानं भविष्यति न संशयः ।। ७.३०.३५ ।।	<br><br>
यश्च यश्च सुरेन्द्रः स्याद्ध्रुवः स न भविष्यति ।	<br>
एष शापो मया मुक्त इत्यसौ त्वां तदा ऽब्रवीत् ।। ७.३०.३६ ।।	<br><br>
तां तु भार्यां स निर्भर्त्स्य सो ऽब्रवीत्सुमहातपाः ।	<br>
दुर्विनीते विनिध्वंस ममाश्रमसमीपतः ।। ७.३०.३७ ।।	<br><br>
रूपयौवनसम्पन्ना यस्मात्त्वमनवस्थिता ।	<br>
तस्माद्रूपवती लोके न त्वमेका भविष्यति ।। ७.३०.३८ ।।	<br><br>
रूपं च ते प्रजाः सर्वा गमिष्यन्ति न संशयः ।	<br>
यत्तदेकं समाश्रित्य विभ्रमो ऽयमुपस्थितः ।। ७.३०.३९ ।।	<br><br>
तदाप्रभृति भूयिष्ठं प्रजा रूपसमन्विताः ।	<br>
सा तं प्रसादयामास महर्षिं गौतमं तदा ।। ७.३०.४० ।।	<br><br>
अज्ञानाद्धर्षिता विप्र त्वद्रूपेण दिवौकसा ।	<br>
न कामकाराद्विप्रर्षे प्रसादं कर्तुमर्हसि ।। ७.३०.४१ ।।	<br><br>
अहल्यया त्वेवमुक्तः प्रत्युवाच स गौतमः ।	<br>
उत्पत्स्यति महातेजा इक्ष्वाकूणां महारथः ।। ७.३०.४२ ।।	<br><br>
रामो नाम श्रुतो लोके वनं चाप्युपयास्यति ।	<br>
ब्राह्मणार्थे महाबाहुर्विष्णुर्मानुषविग्रहः ।	<br>
तं द्रक्ष्यसि यदा भद्रे ततः पूता भविष्यसि ।। ७.३०.४३ ।।	<br><br>
स हि पावयितुं शक्तस्त्वया यद्दुष्कृतं कृतम् ।	<br>
तस्यातिथ्यं च कृत्वा वै मत्समीपं गमिष्यसि ।। ७.३०.४४ ।।	<br><br>
वत्स्यसि त्वं मया सार्धं तदा हि वरवर्णिनि ।	<br>
एवमुक्त्वा स विप्रर्षिराजगाम स्वमाश्रमम् ।। ७.३०.४५ ।।	<br><br>
तपश्चाचार सुमहत्सा पत्नी ब्रह्मवादिनः ।	<br>
शापोत्सर्गाद्धि तस्येदं मुनेः सर्वमुपस्थितम् ।। ७.३०.४६ ।।	<br><br>
तत्स्मर त्वं महाबाहो दुष्कृतं यत्त्वया कृतम् ।	<br>
तेन त्वं ग्रहणं शत्रोर्यातो नान्येन वासव ।। ७.३०.४७ ।।	<br><br>
शीघ्रं वै यज यज्ञं त्वं वैष्णवं सुसमाहितः ।	<br>
पावितस्तेन यज्ञेन यास्यसे त्रिदिवं ततः ।। ७.३०.४८ ।।	<br><br>
पुत्रश्च तव देवेन्द्र न विनष्टो महारणे ।	<br>
नीतः सन्निहितश्चैव आर्यकेण महोदधौ ।। ७.३०.४९ ।।	<br><br>
एतच्छ्रुत्वा महेन्द्रस्तु यज्ञमिष्ट्वा च वैष्णवम् ।	<br>
पुनस्त्रिदिवमाक्रामदन्वशासच्च देवराट् ।। ७.३०.५० ।।	<br><br>
एतदिन्द्रजितो नाम बलं यत्कीर्तितं मया ।	<br>
निर्जितस्तेन देवेन्द्रः प्राणिनो ऽन्ये तु किं पुनः ।। ७.३०.५१ ।।	<br><br>
आश्चर्यमिति रामश्च लक्ष्मणश्चाब्रवीत्तदा ।	<br>
अगस्त्यवचनं श्रुत्वा वानरा राक्षसास्तदा ।। ७.३०.५२ ।।	<br><br>
विभीषणस्तु रामस्य पार्श्वस्थो वाक्यमब्रवीत् ।	<br>
आश्चर्यं स्मारितो ऽस्म्यद्य यत्तद्दृष्टं पुरातनम् ।। ७.३०.५३ ।।	<br><br>
अगस्त्यं त्वब्रवीद्रामः सत्यमेतच्छ्रुतं च मे ।। ७.३०.५४ ।।	<br><br>
एवं राम समुद्भूतो रावणो लोककण्टकः ।	<br>
सपुत्रो येन सङ्ग्रामे जितः शक्रः सुरेश्वरः ।। ७.३०.५५ ।।	<br><br>
इत्यार्षे श्रीमद्रामायणे वाल्मीकीये आदिकाव्ये श्रीमदुत्तरकाण्डे त्रिंशः सर्गः ।। ३० ।।	<br>
