<font size="4.9"><br>
शृणु राजन्महासत्व यदर्थमहमागतः ।	<br>
पितामहेन देवेन प्रेषितो ऽस्मि महाबल ।। ७.१०४.१ ।।	<br><br>
तवाहं पूर्वसद्भावे पुत्रः परपुरञ्जय ।	<br>
मायासम्भावितो वीर कालः सर्वसमाहरः ।। ७.१०४.२ ।।	<br><br>
पितामहश्च भगवानाह लोकपतिः प्रभुः ।	<br>
समयस्ते कृतः सौम्य लोकान्सम्परिरक्षितुम् ।। ७.१०४.३ ।।	<br><br>
सङ्क्षिप्य हि पुरा लोकान्मायया स्वयमेव हि ।	<br>
महार्णवे शयानो ऽप्सु मां त्वं पूर्वमजीजनः ।। ७.१०४.४ ।।	<br><br>
भोगवन्तं ततो नागमनन्तमुदकेशयम् ।	<br>
मायया जनयित्वा त्वं द्वौ च सत्त्वौ महाबलौ ।। ७.१०४.५ ।।	<br><br>
मधुं च कैटभं चैव ययोरस्थिचयैर्वृता ।	<br>
इयं पर्वतसम्बाधा मेदिनी चाभवन्मही ।। ७.१०४.६ ।।	<br><br>
पद्मे दिव्ये ऽर्कसङ्काशे नाभ्यामुत्पाद्य मामपि ।	<br>
प्राजापत्यं त्वया कर्म मयि सर्वं निवेशितम् ।। ७.१०४.७ ।।	<br><br>
सो ऽहं सन्न्यस्तभारो हि त्वामुपासे जगत्पतिम् ।	<br>
रक्षां विधत्स्व भूतेषु मम तेजस्करो भवान् ।। ७.१०४.८ ।।	<br><br>
ततस्त्वमपि दुर्धर्षात्तस्माद्भावात्सनातनात् ।	<br>
रक्षार्थं सर्वभूतानां विष्णुत्वमुपजग्मिवान् ।। ७.१०४.९ ।।	<br><br>
अदित्यां वीर्यवान्पुत्रो भ्रातऽणां वीर्यवर्धनः ।	<br>
समुत्पन्नेषु कृत्येषु तेषां साह्याय कल्पसे ।। ७.१०४.१० ।।	<br><br>
स त्वं वित्रास्यमानासु प्रजासु जगतां वर ।	<br>
रावणस्य वधाकाङ्क्षी मानुषेषु मनो ऽदधाः ।। ७.१०४.११ ।।	<br><br>
दश वर्षसहस्राणि दश वर्षशतानि च ।	<br>
कृत्वा वासस्य नियतिं स्वयमेवात्मना पुरा ।। ७.१०४.१२ ।।	<br><br>
स त्वं मनोमयः पुत्रः पूर्णायुर्मानुषेष्विह ।	<br>
कालो ऽयं ते नरश्रेष्ठ समीपमुपवर्तितुम् ।। ७.१०४.१३ ।।	<br><br>
यदि भूयो महाराज प्रजा इच्छस्युपासितुम् ।	<br>
वस वा वीर भद्रं त एवमाह पितामहः ।। ७.१०४.१४ ।।	<br><br>
अथ वा विजिगीषा ते सुरलोकाय राघव ।	<br>
सनाथा विष्णुना देवा भवन्तु विगतज्वराः ।। ७.१०४.१५ ।।	<br><br>
श्रुत्वा पितामहेनोक्तं वाक्यं कालसमीरितम् ।	<br>
राघवः प्रहसन्वाक्यं सर्वसंहारमब्रवीत् ।। ७.१०४.१६ ।।	<br><br>
श्रुत्वा मे देवदेवस्य वाक्यं परममद्भुतम् ।	<br>
प्रीतिर्हि महती जाता तवागमनसम्भवा ।। ७.१०४.१७ ।।	<br><br>
त्रयाणामपि लोकानां कार्यार्थं मम सम्भवः ।	<br>
भद्रं ते ऽस्तु गमिष्यामि यत एवाहमागतः ।। ७.१०४.१८ ।।	<br><br>
हद्गतो ह्यसि सम्प्राप्तो न मे तत्र विचारणा ।	<br>
मया हि सर्वकृत्येषु देवानां वशवर्तिनाम् ।	<br>
स्थातव्यं सर्वसंहार यथा ह्याह पितामहः ।। ७.१०४.१९ ।।	<br><br>
इत्यार्षे श्रीमद्रामायणे वाल्मीकीये आदिकाव्ये श्रीमदुत्तरकाण्डे चतुरधिकशततमः सर्गः ।। १०४ ।।	<br><br>
</font>
