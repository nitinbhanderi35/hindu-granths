ततो द्वादशमे वर्षे शत्रघ्नो रामपालिताम् ।	<br>
अयोध्यां चकमे गन्तुमल्पभृत्यबलानुगः ।। ७.७१.१ ।।	<br><br>
ततो मन्त्रिपुरोगांश्च बलमुख्यान्निवर्त्य च ।	<br>
जगाम हयमुख्यैश्च रथानां च शतेन सः ।। ७.७१.२ ।।	<br><br>
स गत्वा गणितान्वासान्सप्ताष्टौ रघुनन्दनः ।	<br>
वाल्मीक्याश्रममागत्य वासं चक्रे महायशाः ।। ७.७१.३ ।।	<br><br>
सो ऽभिवाद्य ततः पादौ वाल्मीकेः पुरुषर्षभः ।	<br>
पाद्यमर्ध्यं तथातिथ्यं जग्राह मुनिहस्ततः ।। ७.७१.४ ।।	<br><br>
बहुरूपाः सुमधुराः कथास्तत्र सहस्रशः ।	<br>
कथयामास स मुनिः शत्रुघ्नाय महात्मने ।। ७.७१.५ ।।	<br><br>
उवाच च मुनिर्वाक्यं लवणस्य वधाश्रितम् ।	<br>
सुदुष्करं कृतं कर्म लवणं निघ्नता त्वया ।। ७.७१.६ ।।	<br><br>
बहवः पार्थिवाः सौम्य हताः सबलवाहनाः ।	<br>
लवणेन महाबाहो युध्यमाना महाबलाः ।। ७.७१.७ ।।	<br><br>
स त्वया निहतः पापो लीलया पुरुषर्षभ ।	<br>
जगतश्च भयं तत्र प्रशान्तं तव तेजसा ।। ७.७१.८ ।।	<br><br>
रावणस्य वधो घोरो यत्नेन महता कृतः ।	<br>
इदं तु सुमहत्कर्म त्वया कृतमयत्नतः ।। ७.७१.९ ।।	<br><br>
प्रीतिश्चास्मिन्परा जाता देवानां लवणे हते ।	<br>
भूतानां चैव सर्वेषां जगतश्च प्रियं कृतम् ।। ७.७१.१० ।।	<br><br>
तच्च युद्धं मया दृष्टं यथावत्पुरुषर्षभ ।	<br>
सभायां वासवस्याथ उपविष्टेन राघव ।। ७.७१.११ ।।	<br><br>
ममापि परमा प्रीतिर्हृदि शत्रुघ्न वर्तते ।	<br>
उपाघ्रास्यामि ते मूर्ध्नि स्नेहस्यैषा परा गतिः ।। ७.७१.१२ ।।	<br><br>
इत्युक्त्वा मूर्ध्नि शत्रुघ्नमुपाघ्राय महामुनिः ।	<br>
आतिथ्यमकरोत्तस्य ये च तस्य पदानुगाः ।। ७.७१.१३ ।।	<br><br>
स भुक्तवान्नरश्रेष्ठो गीतमाधुर्यमुत्तमम् ।	<br>
शुश्राव रामचरितं तस्मिन्काले यथाकृमम् ।। ७.७१.१४ ।।	<br><br>
तन्त्रीलयसमायुक्तं त्रिस्थानकरणान्वितम् ।	<br>
संस्कृतं लक्षणोपेतं समतालसमन्वितम् ।	<br>
शुश्राव रामचरितं तस्मिन्काले पुरा कृतम् ।। ७.७१.१५ ।।	<br><br>
तान्यक्षराणि सत्यानि यथावृत्तानि पूर्वशः ।	<br>
श्रुत्वा पुरुषशार्दूलो विसञ्ज्ञो बाष्पलोचनः ।। ७.७१.१६ ।।	<br><br>
स मुहूर्तमिवासञ्ज्ञो विनिःश्वस्य मुहुर्मुहुः ।	<br>
तस्मिन् गीते यथावृत्तं वर्तमानमिवाशृणोत् ।। ७.७१.१७ ।।	<br><br>
पदानुगाश्च ये राज्ञस्तां श्रुत्वा गीतिसम्पदम् ।	<br>
अवाङ्मुखाश्च दीनाश्च ह्याश्चर्यमिति चाब्रुवन् ।। ७.७१.१८ ।।	<br><br>
परस्परं च ये तत्र सैनिकाः सम्बभाषिरे ।	<br>
किमिदं क्व च वर्तामः किमेतत्स्वप्नदर्शनम् ।। ७.७१.१९ ।।	<br><br>
अर्थो यो नः पुरा दृष्टस्तमाश्रमपदे पुनः ।	<br>
शृणुमः किमिदं स्वप्नो गीतबन्धं श्रियो भवेत् ।। ७.७१.२० ।।	<br><br>
विस्मयं ते परं गत्वा शत्रुघ्नमिदमब्रुवन् ।	<br>
साधु पृच्छ नरश्रेष्ठ वाल्मीकिं मुनिपुङ्गवम् ।। ७.७१.२१ ।।	<br><br>
शत्रुघ्नस्त्वब्रवीत्सर्वान्कौतूहलसमन्वितान् ।	<br>
सैनिका न क्षमो ऽस्माकं परिप्रष्टुमिहेदृशः ।। ७.७१.२२ ।।	<br><br>
आश्चर्याणि बहूनीह भवन्त्यस्याश्रमे मुनेः ।	<br>
न तु कौतूहलाद्युक्तमन्वेष्टुं तं महामुनिम् ।। ७.७१.२३ ।।	<br><br>
एवं तद्वाक्यमुक्त्वा च सैनिकान्रघुनन्दनः ।	<br>
अभिवाद्य महर्षिं तं स्वं निवेशं ययौ तदा ।। ७.७१.२४ ।।	<br><br>
इत्यार्षे श्रीमद्रामायणे वाल्मीकीये आदिकाव्ये श्रीमदुत्तरकाण्डे एकसप्ततिमः सर्गः ।। ७१ ।।	<br>
