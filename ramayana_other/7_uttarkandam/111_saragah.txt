<br>
एतावदेतदाख्यानं सोत्तरं ब्रह्मपूजितम् ।	<br>
रामायणमिति ख्यातं मुख्यं वाल्मीकीना कृतम् ।। ७.१११.१ ।।	<br><br>
ततः प्रतिष्ठितो विष्णुः स्वर्गलोके यथा पुरम् ।	<br>
येन व्याप्तमिदं सर्वं त्रैलोक्यं सचराचरम् ।। ७.१११.२ ।।	<br><br>
ततो देवाः सगन्धर्वाः सिद्धाश्च परमर्षयः ।	<br>
नित्यं शृण्वन्ति सन्तुष्टाः दिव्यं रामायणं दिवि ।। ७.१११.३ ।।	<br><br>
इदमाख्यानमायुष्यं सौभाग्यं पापनाशनम् ।	<br>
रामायणं वेदसमं श्राद्धेषु श्रावयेद्बुधः ।। ७.१११.४ ।।	<br><br>
अपुत्रो लभते पुत्रमधनो लभते धनम् ।	<br>
सर्वपापैः प्रमुच्येत पदमप्यस्य यः पठेत् ।। ७.१११.५ ।।	<br><br>
पापान्यपि च यः कुर्यादहन्यहनि मानवः ।	<br>
पठत्येकमपि श्लोकं पापात्स परिमुच्यते ।। ७.१११.६ ।।	<br><br>
वाचकाय च दातव्यं वस्त्रं धेनुं हिरण्यकम् ।	<br>
वाचके परितुष्टे तु तुष्टाः स्युः सर्वदेवताः ।। ७.१११.७ ।।	<br><br>
एतदाख्यानमायुष्यं पठन्रामायणं नरः ।	<br>
सपुत्रपौत्रो लोके ऽस्मिन्प्रेत्य चेह महीयते ।। ७.१११.८ ।।	<br><br>
अयोध्या ऽपि पुरी रम्या शून्या वर्षगणान्बहून् ।	<br>
ऋषभं प्राप्य राजानं निवासमुपयास्यति ।। ७.१११.९ ।।	<br><br>
एतदाख्यानमायुष्यं सभविष्यं सहोत्तरम् ।	<br>
कृतवान्प्रचेतसः पुत्रस्तद्ब्रह्माप्यन्वमन्यत ।। ७.१११.१० ।।	<br><br>
अश्वमेधसहस्रस्य वाजपेयायुतस्य च ।	<br>
लभते श्रावणादेव सर्गस्यैकस्य मानवः ।। ७.१११.११ ।।	<br><br>
प्रयागादीनि तीर्थानि गङ्गाद्याः सरितस्तथा ।	<br>
नैमिशादीन्यरण्यानि कुरुक्षेत्रादिकान्यपि ।	<br>
गतानि तेन लोके ऽस्मिन्येन रामायणं श्रुतम् ।। ७.१११.१२ ।।	<br><br>
हेमभारं कुरुक्षेत्रे ग्रस्ते भानौ प्रयच्छति ।	<br>
यश्च रामायणं लोके शृणोति सदृशावुभौ ।। ७.१११.१३ ।।	<br><br>
सम्यक्छ्रद्धासमायुक्तः शृणुते राघवीं कथाम् ।	<br>
सर्वपापात्प्रमुच्येत विष्णुलोकं स गच्छति ।। ७.१११.१४ ।।	<br><br>
आदिकाव्यमिदं त्वार्षं पुरा वाल्मीकिना कृतम् ।	<br>
यः शृणोति सदा भक्त्या स गच्छेद्वैष्णवीं तनुम् ।। ७.१११.१५ ।।	<br><br>
पुत्रदाराश्च वर्धन्ते सम्पदः सन्ततिस्तथा ।	<br>
सत्यमेतद्विदित्वा तु श्रोतव्यं नियतात्मभिः ।। ७.१११.१६ ।।	<br><br>
गायत्र्याश्च स्वरूपं तद्रामायणमनुत्तमम् ।। ७.१११.१७ ।।	<br><br>
अपुत्रो लभते पुत्रमधनो लभते धनम् ।	<br>
सर्वपापैः प्रमुच्येत पदमप्यस्य यः पठेत् ।। ७.१११.१८ ।।	<br><br>
यः पठेच्छृणुयान्नित्यं चरितं राघवस्य ह ।	<br>
भक्त्या निष्कल्मषो भूत्वा दीर्घमायुरवाप्नुयात् ।। ७.१११.१९ ।।	<br><br>
चिन्तयेद्राघवं नित्यं श्रेयः प्राप्तुं य इच्छति ।	<br>
श्रावयेदिदमाख्यानं ब्राह्मणेभ्यो दिने दिने ।। ७.१११.२० ।।	<br><br>
यस्त्विदं रघुनाथस्य चरितं सकलं पठेत् ।	<br>
सो ऽसुक्षये विष्णुलोकं गच्छत्येव न संशयः ।। ७.१११.२१ ।।	<br><br>
पिता पितामहस्तस्य तथैव प्रपितामहः ।	<br>
तत्पिता तत्पिता चैव विष्णुं यान्ति न संशयः ।। ७.१११.२२ ।।	<br><br>
चतुर्वर्गप्रदं नित्यं चरितं राघवस्य तु ।	<br>
तस्माद्यत्नवता नित्यं श्रोतव्यं परमं सदा ।। ७.१११.२३ ।।	<br><br>
शृण्वन्रामायणं भक्त्या यः पादं पदमेव वा ।	<br>
स याति ब्रह्मणः स्थानं ब्रह्मणा पूज्यते सदा ।। ७.१११.२४ ।।	<br><br>
एवमेतत्पुरावृत्तमाख्यानं भद्रमस्तु वः ।	<br>
प्रव्याहरत विस्रब्धं बलं विष्णोः प्रवर्धताम् ।। ७.१११.२५ ।।	<br><br>
इत्यार्षे श्रीमद्रामायणे श्रीमद्वाल्मीकीये आदिकाव्ये चतुर्विंशत्सहस्रिकायां संहितायां श्रीमदुत्तरकाण्डे एकादशोत्तरशततमः सर्गः ।। १११ ।।	<br><br>
।। इत्युत्तरकाण्डः समाप्तः ।।	<br><br>
।। इत्यार्षे श्रीमद्वाल्मीकीये आदिकाव्ये श्रीमद्रामायणं सम्पूर्णम् ।।	<br><br>
।। श्रीसीतारामचन्द्रार्पणमस्तु ।।	<br>
