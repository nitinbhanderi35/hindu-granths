<b>श्रीमद्वाल्मीकियरामायणे युद्धकाण्डे त्रिपञ्चाशः सर्गः ॥६-५३॥</b><br>
<br>
धूम्राक्षं निहतं श्रुत्वा रावणो राक्षसेश्वरः।<br>
क्रोधेन महताऽऽविष्टो निःश्वसन्नुरगो यथा॥ १॥<br>
<br>
दीर्घमुष्णं विनिःश्वस्य क्रोधेन कलुषीकृतः।<br>
अब्रवीद् राक्षसं क्रूरं वज्रदंष्ट्रं महाबलम्॥ २॥<br>
<br>
गच्छ त्वं वीर निर्याहि राक्षसैः परिवारितः।<br>
जहि दाशरथिं रामं सुग्रीवं वानरैः सह॥ ३॥<br>
<br>
तथेत्युक्त्वा द्रुततरं मायावी राक्षसेश्वरः।<br>
निर्जगाम बलैः सार्धं बहुभिः परिवारितः॥ ४॥<br>
<br>
नागैरश्वैः खरैरुष्ट्रैः संयुक्तः सुसमाहितः।<br>
पताकाध्वजचित्रैश्च बहुभिः समलंकृतः॥ ५॥<br>
<br>
ततो विचित्रकेयूरमुकुटेन विभूषितः।<br>
तनुत्रं स समावृत्य सधनुर्निर्ययौ द्रुतम्॥ ६॥<br>
<br>
पताकालंकृतं दीप्तं तप्तकाञ्चनभूषितम्।<br>
रथं प्रदक्षिणं कृत्वा समारोहच्चमूपतिः॥ ७॥<br>
<br>
ऋष्टिभिस्तोमरैश्चित्रैः श्लक्ष्णैश्च मुसलैरपि।<br>
भिन्दिपालैश्च चापैश्च शक्तिभिः पट्टिशैरपि॥ ८॥<br>
<br>
खड्गैश्चक्रैर्गदाभिश्च निशितैश्च परश्वधैः।<br>
पदातयश्च निर्यान्ति विविधाः शस्त्रपाणयः॥ ९॥<br>
<br>
विचित्रवाससः सर्वे दीप्ता राक्षसपुङ्गवाः।<br>
गजा महोत्कटाः शूराश्चलन्त इव पर्वताः॥ १०॥<br>
<br>
ते युद्धकुशला रूढास्तोमराङ्कुशपाणिभिः।<br>
अन्ये लक्षणसंयुक्ताः शूरारूढा महाबलाः॥ ११॥<br>
<br>
तद् राक्षसबलं सर्वं विप्रस्थितमशोभत।<br>
प्रावृट्काले यथा मेघा नर्दमानाः सविद्युतः॥ १२॥<br>
<br>
निःसृता दक्षिणद्वारादङ्गदो यत्र यूथपः।<br>
तेषां निष्क्रममाणानामशुभं समजायत॥ १३॥<br>
<br>
आकाशाद् विघनात् तीव्रा उल्काश्चाभ्यपतंस्तदा।<br>
वमन्तः पावकज्वालाः शिवा घोरा ववाशिरे॥ १४॥<br>
<br>
व्याहरन्त मृगा घोरा रक्षसां निधनं तदा।<br>
समापतन्तो योधास्तु प्रास्खलंस्तत्र दारुणम्॥ १५॥<br>
<br>
एतानौत्पातिकान् दृष्ट्वा वज्रदंष्ट्रो महाबलः।<br>
धैर्यमालम्ब्य तेजस्वी निर्जगाम रणोत्सुकः॥ १६॥<br>
<br>
तांस्तु विद्रवतो दृष्ट्वा वानरा जितकाशिनः।<br>
प्रणेदुः सुमहानादान् दिशः शब्देन पूरयन्॥ १७॥<br>
<br>
ततः प्रवृत्तं तुमुलं हरीणां राक्षसैः सह।<br>
घोराणां भीमरूपाणामन्योन्यवधकाङ्क्षिणाम्॥ १८॥<br>
<br>
निष्पतन्तो महोत्साहा भिन्नदेहशिरोधराः।<br>
रुधिरोक्षितसर्वाङ्गा न्यपतन् धरणीतले॥ १९॥<br>
<br>
केचिदन्योन्यमासाद्य शूराः परिघबाहवः।<br>
चिक्षिपुर्विविधान् शस्त्रान् समरेष्वनिवर्तिनः॥ २०॥<br>
<br>
द्रुमाणां च शिलानां च शस्त्राणां चापि निःस्वनः।<br>
श्रूयते सुमहांस्तत्र घोरो हृदयभेदनः॥ २१॥<br>
<br>
रथनेमिस्वनस्तत्र धनुषश्चापि घोरवत्।<br>
शङ्खभेरीमृदङ्गानां बभूव तुमुलः स्वनः॥ २२॥<br>
<br>
केचिदस्त्राणि संत्यज्य बाहुयुद्धमकुर्वत॥ २३॥<br>
<br>
तलैश्च चरणैश्चापि मुष्टिभिश्च द्रुमैरपि।<br>
जानुभिश्च हताः केचिद् भग्नदेहाश्च राक्षसाः।<br>
शिलाभिश्चूर्णिताः केचिद् वानरैर्युद्धदुर्मदैः॥ २४॥<br>
<br>
वज्रदंष्ट्रो भृशं बाणै रणे वित्रासयन् हरीन्।<br>
चचार लोकसंहारे पाशहस्त इवान्तकः॥ २५॥<br>
<br>
बलवन्तोऽस्त्रविदुषो नानाप्रहरणा रणे।<br>
जघ्नुर्वानरसैन्यानि राक्षसाः क्रोधर्मूच्छिताः॥ २६॥<br>
<br>
जघ्ने तान् राक्षसान् सर्वान् धृष्टो वालिसुतो रणे।<br>
क्रोधेन द्विगुणाविष्टः संवर्तक इवानलः॥ २७॥<br>
<br>
तान् राक्षसगणान् सर्वान् वृक्षमुद्यम्य वीर्यवान्।<br>
अङ्गदः क्रोधताम्राक्षः सिंहः क्षुद्रमृगानिव॥ २८॥<br>
<br>
चकार कदनं घोरं शक्रतुल्यपराक्रमः।<br>
अङ्गदाभिहतास्तत्र राक्षसा भीमविक्रमाः॥ २९॥<br>
<br>
विभिन्नशिरसः पेतुर्निकृत्ता इव पादपाः।<br>
रथैश्चित्रैर्ध्वजैरश्वैः शरीरैर्हरिरक्षसाम्॥ ३०॥<br>
<br>
रुधिरौघेण संछन्ना भूमिर्भयकरी तदा।<br>
हारकेयूरवस्त्रैश्च शस्त्रैश्च समलंकृता॥ ३१॥<br>
<br>
भूमिर्भाति रणे तत्र शारदीव यथा निशा।<br>
अङ्गदस्य च वेगेन तद् राक्षसबलं महत्।<br>
प्राकम्पत तदा तत्र पवनेनाम्बुदो यथा॥ ३२॥<br>
<br>
<br>
<b>इत्यार्षे श्रीमद्रामायणे वाल्मीकीये आदिकाव्ये युद्धकाण्डे त्रिपञ्चाशः सर्गः ॥ ५३ ॥</b>
