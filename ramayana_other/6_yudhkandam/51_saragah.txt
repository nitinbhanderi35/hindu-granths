<b>श्रीमद्वाल्मीकियरामायणे युद्धकाण्डे एकपञ्चाशः सर्गः ॥६-५१॥</b><br>
<br>
<br>
तेषां तु तुमुलं शब्दं वानराणां महौजसाम्।<br>
नर्दतां राक्षसैः सार्धं तदा शुश्राव रावणः॥ १॥<br>
<br>
स्निग्धगम्भीरनिर्घोषं श्रुत्वा तं निनदं भृशम्।<br>
सचिवानां ततस्तेषां मध्ये वचनमब्रवीत्॥ २॥<br>
<br>
यथासौ सम्प्रहृष्टानां वानराणामुपस्थितः।<br>
बहूनां सुमहान् नादो मेघानामिव गर्जताम्॥ ३॥<br>
<br>
सुव्यक्तं महती प्रीतिरेतेषां नात्र संशयः।<br>
तथाहि विपुलैर्नादैश्चुक्षुभे लवणार्णवः॥ ४॥<br>
<br>
तौ तु बद्धौ शरैस्तीक्ष्णैर्भ्रातरौ रामलक्ष्मणौ।<br>
अयं च सुमहान् नादः शङ्कां जनयतीव मे॥ ५॥<br>
<br>
एवं च वचनं चोक्त्वा मन्त्रिणो राक्षसेश्वरः।<br>
उवाच नैर्ऋतांस्तत्र समीपपरिवर्तिनः॥ ६॥<br>
<br>
ज्ञायतां तूर्णमेतेषां सर्वेषां च वनौकसाम्।<br>
शोककाले समुत्पन्ने हर्षकारणमुत्थितम्॥ ७॥<br>
<br>
तथोक्तास्ते सुसम्भ्रान्ताः प्राकारमधिरुह्य च।<br>
ददृशुः पालितां सेनां सुग्रीवेण महात्मना॥ ८॥<br>
<br>
तौ च मुक्तौ सुघोरेण शरबन्धेन राघवौ।<br>
समुत्थितौ महाभागौ विषेदुः सर्वराक्षसाः॥ ९॥<br>
<br>
संत्रस्तहृदयाः सर्वे प्राकारादवरुह्य ते।<br>
विवर्णा राक्षसा घोरा राक्षसेन्द्रमुपस्थिताः॥ १०॥<br>
<br>
तदप्रियं दीनमुखा रावणस्य च राक्षसाः।<br>
कृत्स्नं निवेदयामासुर्यथावद् वाक्यकोविदाः॥ ११॥<br>
<br>
यौ ताविन्द्रजिता युद्धे भ्रातरौ रामलक्ष्मणौ।<br>
निबद्धौ शरबन्धेन निष्प्रकम्पभुजौ कृतौ॥ १२॥<br>
<br>
विमुक्तौ शरबन्धेन दृश्येते तौ रणाजिरे।<br>
पाशानिव गजौ छित्त्वा गजेन्द्रसमविक्रमौ॥ १३॥<br>
<br>
तच्छ्रुत्वा वचनं तेषां राक्षसेन्द्रो महाबलः।<br>
चिन्ताशोकसमाक्रान्तो विवर्णवदनोऽभवत्॥ १४॥<br>
<br>
घोरैर्दत्तवरैर्बद्धौ शरैराशीविषोपमैः।<br>
अमोघैः सूर्यसंकाशैः प्रमथ्येन्द्रजिता युधि॥ १५॥<br>
<br>
तदस्त्रबन्धमासाद्य यदि मुक्तौ रिपू मम।<br>
संशयस्थमिदं सर्वमनुपश्याम्यहं बलम्॥ १६॥<br>
<br>
निष्फलाः खलु संवृत्ताः शराः पावकतेजसः।<br>
आदत्तं यैस्तु संग्रामे रिपूणां जीवितं मम॥ १७॥<br>
<br>
एवमुक्त्वा तु संक्रुद्धो निःश्वसन्नुरगो यथा।<br>
अब्रवीद् रक्षसां मध्ये धूम्राक्षं नाम राक्षसम्॥ १८॥<br>
<br>
बलेन महता युक्तो रक्षसां भीमविक्रम।<br>
त्वं वधायाशु निर्याहि रामस्य सह वानरैः॥ १९॥<br>
<br>
एवमुक्तस्तु धूम्राक्षो राक्षसेन्द्रेण धीमता।<br>
परिक्रम्य ततः शीघ्रं निर्जगाम नृपालयात्॥ २०॥<br>
<br>
अभिनिष्क्रम्य तद् द्वारं बलाध्यक्षमुवाच ह।<br>
त्वरयस्व बलं शीघ्रं किं चिरेण युयुत्सतः॥ २१॥<br>
<br>
धूम्राक्षवचनं श्रुत्वा बलाध्यक्षो बलानुगः।<br>
बलमुद्योजयामास रावणस्याज्ञया भृशम्॥ २२॥<br>
<br>
ते बद्धघण्टा बलिनो घोररूपा निशाचराः।<br>
विनद्यमानाः संहृष्टा धूम्राक्षं पर्यवारयन्॥ २३॥<br>
<br>
विविधायुधहस्ताश्च शूलमुद‍्ग‍रपाणयः।<br>
गदाभिः पट्टिशैर्दण्डैरायसैर्मुसलैरपि॥ २४॥<br>
<br>
परिघैर्भिन्दिपालैश्च भल्लैः पाशैः परश्वधैः।<br>
निर्ययू राक्षसा घोरा नर्दन्तो जलदा यथा॥ २५॥<br>
<br>
रथैः कवचिनस्त्वन्ये ध्वजैश्च समलंकृतैः।<br>
सुवर्णजालविहितैः खरैश्च विविधाननैः॥ २६॥<br>
<br>
हयैः परमशीघ्रैश्च गजैश्चैव मदोत्कटैः।<br>
निर्ययुर्नैर्ऋतव्याघ्रा व्याघ्रा इव दुरासदाः॥ २७॥<br>
<br>
वृकसिंहमुखैर्युक्तं खरैः कनकभूषितैः।<br>
आरुरोह रथं दिव्यं धूम्राक्षः खरनिःस्वनः॥ २८॥<br>
<br>
स निर्यातो महावीर्यो धूम्राक्षो राक्षसैर्वृतः।<br>
हसन् वै पश्चिमद्वाराद्धनूमान् यत्र तिष्ठति॥ २९॥<br>
<br>
रथप्रवरमास्थाय खरयुक्तं खरस्वनम्।<br>
प्रयान्तं तु महाघोरं राक्षसं भीमदर्शनम्॥ ३०॥<br>
<br>
अन्तरिक्षगताः क्रूराः शकुनाः प्रत्यषेधयन्।<br>
रथशीर्षे महाभीमो गृध्रश्च निपपात ह॥ ३१॥<br>
<br>
ध्वजाग्रे ग्रथिताश्चैव निपेतुः कुणपाशनाः।<br>
रुधिरार्द्रो महान् श्वेतः कबन्धः पतितो भुवि॥ ३२॥<br>
<br>
विस्वरं चोत्सृजन्नादान् धूम्राक्षस्य निपातितः।<br>
ववर्ष रुधिरं देवः संचचाल च मेदिनी॥ ३३॥<br>
<br>
प्रतिलोमं ववौ वायुर्निर्घातसमनिःस्वनः।<br>
तिमिरौघावृतास्तत्र दिशश्च न चकाशिरे॥ ३४॥<br>
<br>
स तूत्पातांस्ततो दृष्ट्वा राक्षसानां भयावहान्।<br>
प्रादुर्भूतान् सुघोरांश्च धूम्राक्षो व्यथितोऽभवत्।<br>
मुमुहू राक्षसाः सर्वे धूम्राक्षस्य पुरःसराः॥ ३५॥<br>
<br>
ततः सुभीमो बहुभिर्निशाचरै-<br>
र्वृतोऽभिनिष्क्रम्य रणोत्सुको बली।<br>
ददर्श तां राघवबाहुपालितां<br>
महौघकल्पां बहु वानरीं चमूम्॥ ३६॥<br>
<br>
<b>इत्यार्षे श्रीमद्रामायणे वाल्मीकीये आदिकाव्ये युद्धकाण्डे एकपञ्चाशः सर्गः ॥ ५१ ॥</b>
