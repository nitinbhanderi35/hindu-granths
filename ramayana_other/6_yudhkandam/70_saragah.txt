<b>श्रीमद्वाल्मीकियरामायणे युद्धकाण्डे सप्ततितमः सर्गः ॥६-७०॥</b><br>
<br>
नरान्तकं हतं दृष्ट्वा चुक्रुशुर्नैर्ऋतर्षभाः।<br>
देवान्तकस्त्रिमूर्धा च पौलस्त्यश्च महोदरः॥ १॥<br>
<br>
आरूढो मेघसंकाशं वारणेन्द्रं महोदरः।<br>
वालिपुत्रं महावीर्यमभिदुद्राव वेगवान्॥ २॥<br>
<br>
भ्रातृव्यसनसंतप्तस्तदा देवान्तको बली।<br>
आदाय परिघं घोरमङ्गदं समभिद्रवत्॥ ३॥<br>
<br>
रथमादित्यसंकाशं युक्तं परमवाजिभिः।<br>
आस्थाय त्रिशिरा वीरो वालिपुत्रमथाभ्यगात्॥ ४॥<br>
<br>
स त्रिभिर्देवदर्पघ्नै राक्षसेन्द्रैरभिद्रुतः।<br>
वृक्षमुत्पाटयामास महाविटपमङ्गदः॥ ५॥<br>
<br>
देवान्तकाय तं वीरश्चिक्षेप सहसाङ्गदः।<br>
महावृक्षं महाशाखं शक्रो दीप्तामिवाशनिम्॥ ६॥<br>
<br>
त्रिशिरास्तं प्रचिच्छेद शरैराशीविषोपमैः।<br>
स वृक्षं कृत्तमालोक्य उत्पपात तदाङ्गदः॥ ७॥<br>
<br>
स ववर्ष ततो वृक्षान् शिलाश्च कपिकुञ्जरः।<br>
तान् प्रचिच्छेद संक्रुद्धस्त्रिशिरा निशितैः शरैः॥ ८॥<br>
<br>
परिघाग्रेण तान् वृक्षान् बभञ्ज स महोदरः।<br>
त्रिशिराश्चाङ्गदं वीरमभिदुद्राव सायकैः॥ ९॥<br>
<br>
गजेन समभिद्रुत्य वालिपुत्रं महोदरः।<br>
जघानोरसि संक्रुद्धस्तोमरैर्वज्रसंनिभैः॥ १०॥<br>
<br>
देवान्तकश्च संक्रुद्धः परिघेण तदाङ्गदम्।<br>
उपगम्याभिहत्याशु व्यपचक्राम वेगवान्॥ ११॥<br>
<br>
स त्रिभिर्नैर्ऋतश्रेष्ठैर्युगपत् समभिद्रुतः।<br>
न विव्यथे महातेजा वालिपुत्रः प्रतापवान्॥ १२॥<br>
<br>
स वेगवान् महावेगं कृत्वा परमदुर्जयः।<br>
तलेन समभिद्रुत्य जघानास्य महागजम्॥ १३॥<br>
<br>
तस्य तेन प्रहारेण नागराजस्य संयुगे।<br>
पेततुर्नयने तस्य विननाश स कुञ्जरः॥ १४॥<br>
<br>
विषाणं चास्य निष्कृष्य वालिपुत्रो महाबलः।<br>
देवान्तकमभिद्रुत्य ताडयामास संयुगे॥ १५॥<br>
<br>
स विह्वलस्तु तेजस्वी वातोद्‍धूत इव द्रुमः।<br>
लाक्षारससवर्णं च सुस्राव रुधिरं महत्॥ १६॥<br>
<br>
अथाश्वास्य महातेजाः कृच्छ्राद् देवान्तको बली।<br>
आविध्य परिघं वेगादाजघान तदाङ्गदम्॥ १७॥<br>
<br>
परिघाभिहतश्चापि वानरेन्द्रात्मजस्तदा।<br>
जानुभ्यां पतितो भूमौ पुनरेवोत्पपात ह॥ १८॥<br>
<br>
तमुत्पतन्तं त्रिशिरास्त्रिभिर्बाणैरजिह्मगैः।<br>
घोरैर्हरिपतेः पुत्रं ललाटेऽभिजघान ह॥ १९॥<br>
<br>
ततोऽङ्गदं परिक्षिप्तं त्रिभिर्नैर्ऋतपुङ्गवैः।<br>
हनूमानथ विज्ञाय नीलश्चापि प्रतस्थतुः॥ २०॥<br>
<br>
ततश्चिक्षेप शैलाग्रं नीलस्त्रिशिरसे तदा।<br>
तद् रावणसुतो धीमान् बिभेद निशितैः शरैः॥ २१॥<br>
<br>
तद‍्बाणशतनिर्भिन्नं विदारितशिलातलम्।<br>
सविस्फुलिङ्गं सज्वालं निपपात गिरेः शिरः॥ २२॥<br>
<br>
स विजृम्भितमालोक्य हर्षाद् देवान्तको बली।<br>
परिघेणाभिदुद्राव मारुतात्मजमाहवे॥ २३॥<br>
<br>
तमापतन्तमुत्पत्य हनूमान् कपिकुञ्जरः।<br>
आजघान तदा मूर्ध्नि वज्रकल्पेन मुष्टिना॥ २४॥<br>
<br>
शिरसि प्राहरद् वीरस्तदा वायुसुतो बली।<br>
नादेनाकम्पयच्चैव राक्षसान् स महाकपिः॥ २५॥<br>
<br>
स मुष्टिनिष्पिष्टविभिन्नमूर्धा<br>
निर्वान्तदन्ताक्षिविलम्बिजिह्वः।<br>
देवान्तको राक्षसराजसूनु-<br>
र्गतासुरुर्व्यां सहसा पपात॥ २६॥<br>
<br>
तस्मिन् हते राक्षसयोधमुख्ये<br>
महाबले संयति देवशत्रौ।<br>
क्रुद्धस्त्रिशीर्षा निशितास्त्रमुग्रं<br>
ववर्ष नीलोरसि बाणवर्षम्॥ २७॥<br>
<br>
महोदरस्तु संक्रुद्धः कुञ्जरं पर्वतोपमम्।<br>
भूयः समधिरुह्याशु मन्दरं रश्मिवानिव॥ २८॥<br>
<br>
ततो बाणमयं वर्षं नीलस्योपर्यपातयत्।<br>
गिरौ वर्षं तडिच्चक्रचापवानिव तोयदः॥ २९॥<br>
<br>
ततः शरौघैरभिवृष्यमाणो<br>
विभिन्नगात्रः कपिसैन्यपालः।<br>
नीलो बभूवाथ विसृष्टगात्रो<br>
विष्टम्भितस्तेन महाबलेन॥ ३०॥<br>
<br>
ततस्तु नीलः प्रतिलब्धसंज्ञः<br>
शैलं समुत्पाट्य सवृक्षखण्डम्।<br>
ततः समुत्पत्य महोग्रवेगो<br>
महोदरं तेन जघान मूर्ध्नि॥ ३१॥<br>
<br>
ततः स शैलाभिनिपातभग्नो<br>
महोदरस्तेन महाद्विपेन।<br>
व्यामोहितो भूमितले गतासुः<br>
पपात वज्राभिहतो यथाद्रिः॥ ३२॥<br>
<br>
पितृव्यं निहतं दृष्ट्वा त्रिशिराश्चापमाददे।<br>
हनूमन्तं च संक्रुद्धो विव्याध निशितैः शरैः॥ ३३॥<br>
<br>
स वायुसूनुः कुपितश्चिक्षेप शिखरं गिरेः।<br>
त्रिशिरास्तच्छरैस्तीक्ष्णैर्बिभेद बहुधा बली॥ ३४॥<br>
<br>
तद् व्यर्थं शिखरं दृष्ट्वा द्रुमवर्षं तदा कपिः।<br>
विससर्ज रणे तस्मिन् रावणस्य सुतं प्रति॥ ३५॥<br>
<br>
तमापतन्तमाकाशे द्रुमवर्षं प्रतापवान्।<br>
त्रिशिरा निशितैर्बाणैश्चिच्छेद च ननाद च॥ ३६॥<br>
<br>
हनूमांस्तु समुत्पत्य हयं त्रिशिरसस्तदा।<br>
विददार नखैः क्रुद्धो नागेन्द्रं मृगराडिव॥ ३७॥<br>
<br>
अथ शक्तिं समासाद्य कालरात्रिमिवान्तकः।<br>
चिक्षेपानिलपुत्राय त्रिशिरा रावणात्मजः॥ ३८॥<br>
<br>
दिवः क्षिप्तामिवोल्कां तां शक्तिं क्षिप्तामसङ्गताम्।<br>
गृहीत्वा हरिशार्दूलो बभञ्ज च ननाद च॥ ३९॥<br>
<br>
तां दृष्ट्वा घोरसंकाशां शक्तिं भग्नां हनूमता।<br>
प्रहृष्टा वानरगणा विनेदुर्जलदा यथा॥ ४०॥<br>
<br>
ततः खड्गं समुद्यम्य त्रिशिरा राक्षसोत्तमः।<br>
निचखान तदा खड्गं वानरेन्द्रस्य वक्षसि॥ ४१॥<br>
<br>
खड्गप्रहाराभिहतो हनूमान् मारुतात्मजः।<br>
आजघान त्रिमूर्धानं तलेनोरसि वीर्यवान्॥ ४२॥<br>
<br>
स तलाभिहतस्तेन स्रस्तहस्तायुधो भुवि।<br>
निपपात महातेजास्त्रिशिरास्त्यक्तचेतनः॥ ४३॥<br>
<br>
स तस्य पततः खड्गं तमाच्छिद्य महाकपिः।<br>
ननाद गिरिसंकाशस्त्रासयन् सर्वराक्षसान्॥ ४४॥<br>
<br>
अमृष्यमाणस्तं घोषमुत्पपात निशाचरः।<br>
उत्पत्य च हनूमन्तं ताडयामास मुष्टिना॥ ४५॥<br>
<br>
तेन मुष्टिप्रहारेण संचुकोप महाकपिः।<br>
कुपितश्च निजग्राह किरीटे राक्षसर्षभम्॥ ४६॥<br>
<br>
स तस्य शीर्षाण्यसिना शितेन<br>
किरीटजुष्टानि सकुण्डलानि।<br>
क्रुद्धः प्रचिच्छेद सुतोऽनिलस्य<br>
त्वष्टुः सुतस्येव शिरांसि शक्रः॥ ४७॥<br>
<br>
तान्यायताक्षाण्यगसंनिभानि<br>
प्रदीप्तवैश्वानरलोचनानि।<br>
पेतुः शिरांसीन्द्ररिपोः पृथिव्यां<br>
ज्योतींषि मुक्तानि यथार्कमार्गात्॥ ४८॥<br>
<br>
तस्मिन् हते देवरिपौ त्रिशीर्षे<br>
हनूमता शक्रपराक्रमेण।<br>
नेदुः प्लवंगाः प्रचचाल भूमी<br>
रक्षांस्यथो दुद्रुविरे समन्तात्॥ ४९॥<br>
<br>
हतं त्रिशिरसं दृष्ट्वा तथैव च महोदरम्।<br>
हतौ प्रेक्ष्य दुराधर्षौ देवान्तकनरान्तकौ॥ ५०॥<br>
<br>
चुकोप परमामर्षी मत्तो राक्षसपुङ्गवः।<br>
जग्राहार्चिष्मतीं चापि गदां सर्वायसीं तदा॥ ५१॥<br>
<br>
हेमपट्टपरिक्षिप्तां मांसशोणितफेनिलाम्।<br>
विराजमानां विपुलां शत्रुशोणिततर्पिताम्॥ ५२॥<br>
<br>
तेजसा सम्प्रदीप्ताग्रां रक्तमाल्यविभूषिताम्।<br>
ऐरावतमहापद्मसार्वभौमभयावहाम्॥ ५३॥<br>
<br>
गदामादाय संक्रुद्धो मत्तो राक्षसपुङ्गवः।<br>
हरीन् समभिदुद्राव युगान्ताग्निरिव ज्वलन्॥ ५४॥<br>
<br>
अथर्षभः समुत्पत्य वानरो रावणानुजम्।<br>
मत्तानीकमुपागम्य तस्थौ तस्याग्रतो बली॥ ५५॥<br>
<br>
तं पुरस्तात् स्थितं दृष्ट्वा वानरं पर्वतोपमम्।<br>
आजघानोरसि क्रुद्धो गदया वज्रकल्पया॥ ५६॥<br>
<br>
स तयाभिहतस्तेन गदया वानरर्षभः।<br>
भिन्नवक्षाः समाधूतः सुस्राव रुधिरं बहु॥ ५७॥<br>
<br>
स सम्प्राप्य चिरात् संज्ञामृषभो वानरेश्वरः।<br>
क्रुद्धो विस्फुरमाणौष्ठो महापार्श्वमुदैक्षत॥ ५८॥<br>
<br>
स वेगवान् वेगवदभ्युपेत्य<br>
तं राक्षसं वानरवीरमुख्यः।<br>
संवर्त्य मुष्टिं सहसा जघान<br>
बाह्वन्तरे शैलनिकाशरूपः॥ ५९॥<br>
<br>
स कृत्तमूलः सहसेव वृक्षः<br>
क्षितौ पपात क्षतजोक्षिताङ्गः।<br>
तां चास्य घोरां यमदण्डकल्पां<br>
गदां प्रगृह्याशु तदा ननाद॥ ६०॥<br>
<br>
मुहूर्तमासीत् स गतासुकल्पः<br>
प्रत्यागतात्मा सहसा सुरारिः।<br>
उत्पत्य संध्याभ्रसमानवर्ण-<br>
स्तं वारिराजात्मजमाजघान॥ ६१॥<br>
<br>
स मूर्च्छितो भूमितले पपात<br>
मुहूर्तमुत्पत्य पुनः ससंज्ञः।<br>
तामेव तस्याद्रिवराद्रिकल्पां<br>
गदां समाविध्य जघान संख्ये॥ ६२॥<br>
<br>
सा तस्य रौद्रा समुपेत्य देहं<br>
रौद्रस्य देवाध्वरविप्रशत्रोः।<br>
बिभेद वक्षः क्षतजं च भूरि<br>
सुस्राव धात्वम्भ इवाद्रिराजः॥ ६३॥<br>
<br>
अभिदुद्राव वेगेन गदां तस्य महात्मनः।<br>
तां गृहीत्वा गदां भीमामाविध्य च पुनः पुनः॥ ६४॥<br>
<br>
मत्तानीकं महात्मा स जघान रणमूर्धनि।<br>
स स्वया गदया भग्नो विशीर्णदशनेक्षणः॥ ६५॥<br>
<br>
निपपात तदा मत्तो वज्राहत इवाचलः।<br>
विशीर्णनयने भूमौ गतसत्त्वे गतायुषि।<br>
पतिते राक्षसे तस्मिन् विद्रुतं राक्षसं बलम्॥ ६६॥<br>
<br>
तस्मिन् हते भ्रातरि रावणस्य<br>
तन्नैर्ऋतानां बलमर्णवाभम्।<br>
त्यक्तायुधं केवलजीवितार्थं<br>
दुद्राव भिन्नार्णवसंनिकाशम्॥ ६७॥<br>
<br>
<b>इत्यार्षे श्रीमद्रामायणे वाल्मीकीये आदिकाव्ये युद्धकाण्डे सप्ततितमः सर्गः ॥ ७० ॥</b>
