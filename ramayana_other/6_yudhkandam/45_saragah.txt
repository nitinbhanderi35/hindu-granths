<br>
<b>श्रीमद्वाल्मीकियरामायणे युद्धकाण्डे पञ्चचत्वारिंशः सर्गः ॥६-४५॥</b><br>
<br>
स तस्य गतिमन्विच्छन् राजपुत्रः प्रतापवान्।<br>
दिदेशातिबलो रामो दश वानरयूथपान्॥ १॥<br>
<br>
द्वौ सुषेणस्य दायादौ नीलं च प्लवगाधिपम्।<br>
अङ्गदं वालिपुत्रं च शरभं च तरस्विनम्॥ २॥<br>
<br>
द्विविदं च हनूमन्तं सानुप्रस्थं महाबलम्।<br>
ऋषभं चर्षभस्कन्धमादिदेश परंतपः॥ ३॥<br>
<br>
ते सम्प्रहृष्टा हरयो भीमानुद्यम्य पादपान्।<br>
आकाशं विविशुः सर्वे मार्गमाणा दिशो दश॥ ४॥<br>
<br>
तेषां वेगवतां वेगमिषुभिर्वेगवत्तरैः।<br>
अस्त्रवित् परमास्त्रस्तु वारयामास रावणिः॥ ५॥<br>
<br>
तं भीमवेगा हरयो नाराचैः क्षतविक्षताः।<br>
अन्धकारे न ददृशुर्मेघैः सूर्यमिवावृतम्॥ ६॥<br>
<br>
रामलक्ष्मणयोरेव सर्वदेहभिदः शरान्।<br>
भृशमावेशयामास रावणिः समितिंजयः॥ ७॥<br>
<br>
निरन्तरशरीरौ तु तावुभौ रामलक्ष्मणौ।<br>
क्रुद्धेनेन्द्रजिता वीरौ पन्नगैः शरतां गतैः॥ ८॥<br>
<br>
तयोः क्षतजमार्गेण सुस्राव रुधिरं बहु।<br>
तावुभौ च प्रकाशेते पुष्पिताविव किंशुकौ॥ ९॥<br>
<br>
ततः पर्यन्तरक्ताक्षो भिन्नाञ्जनचयोपमः।<br>
रावणिर्भ्रातरौ वाक्यमन्तर्धानगतोऽब्रवीत्॥ १०॥<br>
<br>
युध्यमानमनालक्ष्यं शक्रोऽपि त्रिदशेश्वरः।<br>
द्रष्टुमासादितुं वापि न शक्तः किं पुनर्युवाम्॥ ११॥<br>
<br>
प्रापिताविषुजालेन राघवौ कङ्कपत्रिणा।<br>
एष रोषपरीतात्मा नयामि यमसादनम्॥ १२॥<br>
<br>
एवमुक्त्वा तु धर्मज्ञौ भ्रातरौ रामलक्ष्मणौ।<br>
निर्बिभेद शितैर्बाणैः प्रजहर्ष ननाद च॥ १३॥<br>
<br>
भिन्नाञ्जनचयश्यामो विस्फार्य विपुलं धनुः।<br>
भूय एव शरान् घोरान् विससर्ज महामृधे॥ १४॥<br>
<br>
ततो मर्मसु मर्मज्ञो मज्जयन् निशितान् शरान्।<br>
रामलक्ष्मणयोर्वीरो ननाद च मुहुर्मुहुः॥ १५॥<br>
<br>
बद्धौ तु शरबन्धेन तावुभौ रणमूर्धनि।<br>
निमेषान्तरमात्रेण न शेकतुरवेक्षितुम्॥ १६॥<br>
<br>
ततो विभिन्नसर्वाङ्गौ शरशल्याचितौ कृतौ।<br>
ध्वजाविव महेन्द्रस्य रज्जुमुक्तौ प्रकम्पितौ॥ १७॥<br>
<br>
तौ सम्प्रचलितौ वीरौ मर्मभेदेन कर्शितौ।<br>
निपेततुर्महेष्वासौ जगत्यां जगतीपती॥ १८॥<br>
<br>
तौ वीरशयने वीरौ शयानौ रुधिरोक्षितौ।<br>
शरवेष्टितसर्वाङ्गावार्तौ परमपीडितौ॥ १९॥<br>
<br>
नह्यविद्धं तयोर्गात्रे बभूवाङ्गुलमन्तरम्।<br>
नानिर्विण्णं न चाध्वस्तमाकराग्रादजिह्मगैः॥ २०॥<br>
<br>
तौ तु क्रूरेण निहतौ रक्षसा कामरूपिणा।<br>
असृक् सुस्रुवतुस्तीव्रं जलं प्रस्रवणाविव॥ २१॥<br>
<br>
पपात प्रथमं रामो विद्धो मर्मसु मार्गणैः।<br>
क्रोधादिन्द्रजिता येन पुरा शक्रो विनिर्जितः॥ २२॥<br>
<br>
रुक्मपुङ्खैः प्रसन्नाग्रै रजोगतिभिराशुगैः।<br>
नाराचैरर्धनाराचैर्भल्लैरञ्जलिकैरपि।<br>
विव्याध वत्सदन्तैश्च सिंहदंष्ट्रैः क्षुरैस्तथा॥ २३॥<br>
<br>
स वीरशयने शिश्येऽविज्यमाविध्य कार्मुकम्।<br>
भिन्नमुष्टिपरीणाहं त्रिनतं रुक्मभूषितम्॥ २४॥<br>
<br>
बाणपातान्तरे रामं पतितं पुरुषर्षभम्।<br>
स तत्र लक्ष्मणो दृष्ट्वा निराशो जीवितेऽभवत्॥ २५॥<br>
<br>
रामं कमलपत्राक्षं शरण्यं रणतोषिणम्।<br>
शुशोच भ्रातरं दृष्ट्वा पतितं धरणीतले॥ २६॥<br>
<br>
हरयश्चापि तं दृष्ट्वा संतापं परमं गताः।<br>
शोकार्ताश्चुक्रुशुर्घोरमश्रुपूरितलोचनाः॥ २७॥<br>
<br>
बद्धौ तु तौ वीरशये शयानौ<br>
ते वानराः सम्परिवार्य तस्थुः।<br>
समागता वायुसुतप्रमुख्या<br>
विषादमार्ताः परमं च जग्मुः॥ २८॥<br>
<br>
<br>
<b>इत्यार्षे श्रीमद्रामायणे वाल्मीकीये आदिकाव्ये युद्धकाण्डे पञ्चचत्वारिंशः सर्गः ॥ ४५ ॥</b>
