<br>
<b>श्रीमद्वाल्मीकियरामायणे युद्धकाण्डे सप्ताशीतितमः सर्गः ॥६-८७॥</b><br>
<br>
एवमुक्त्वा तु सौमित्रिं जातहर्षो विभीषणः।<br>
धनुष्पाणिं तमादाय त्वरमाणो जगाम सः॥ १॥<br>
<br>
अविदूरं ततो गत्वा प्रविश्य तु महद् वनम्।<br>
अदर्शयत तत्कर्म लक्ष्मणाय विभीषणः॥ २॥<br>
<br>
नीलजीमूतसंकाशं न्यग्रोधं भीमदर्शनम्।<br>
तेजस्वी रावणभ्राता लक्ष्मणाय न्यवेदयत्॥ ३॥<br>
<br>
इहोपहारं भूतानां बलवान् रावणात्मजः।<br>
उपहृत्य ततः पश्चात् संग्राममभिवर्तते॥ ४॥<br>
<br>
अदृश्यः सर्वभूतानां ततो भवति राक्षसः।<br>
निहन्ति समरे शत्रून् बध्नाति च शरोत्तमैः॥ ५॥<br>
<br>
तमप्रविष्टं न्यग्रोधं बलिनं रावणात्मजम्।<br>
विध्वंसय शरैर्दीप्तैः सरथं साश्वसारथिम्॥ ६॥<br>
<br>
तथेत्युक्त्वा महातेजाः सौमित्रिर्मित्रनन्दनः।<br>
बभूवावस्थितस्तत्र चित्रं विस्फारयन् धनुः॥ ७॥<br>
<br>
स रथेनाग्निवर्णेन बलवान् रावणात्मजः।<br>
इन्द्रजित् कवची खड्गी सध्वजः प्रत्यदृश्यत॥ ८॥<br>
<br>
तमुवाच महातेजाः पौलस्त्यमपराजितम्।<br>
समाह्वये त्वां समरे सम्यग् युद्धं प्रयच्छ मे॥ ९॥<br>
<br>
एवमुक्तो महातेजा मनस्वी रावणात्मजः।<br>
अब्रवीत् परुषं वाक्यं तत्र दृष्ट्वा विभीषणम्॥ १०॥<br>
<br>
इह त्वं जातसंवृद्धः साक्षात् भ्राता पितुर्मम।<br>
कथं द्रुह्यसि पुत्रस्य पितृव्यो मम राक्षस॥ ११॥<br>
<br>
न ज्ञातित्वं न सौहार्दं न जातिस्तव दुर्मते।<br>
प्रमाणं न च सौदर्यं न धर्मो धर्मदूषण॥ १२॥<br>
<br>
शोच्यस्त्वमसि दुर्बुद्धे निन्दनीयश्च साधुभिः।<br>
यस्त्वं स्वजनमुत्सृज्य परभृत्यत्वमागतः॥ १३॥<br>
<br>
नैतच्छिथिलया बुद्ध्या त्वं वेत्सि महदन्तरम्।<br>
क्व च स्वजनसंवासः क्व च नीच पराश्रयः॥ १४॥<br>
<br>
गुणवान् वा परजनः स्वजनो निर्गुणोऽपि वा।<br>
निर्गुणः स्वजनः श्रेयान् यः परः पर एव सः॥ १५॥<br>
<br>
यः स्वपक्षं परित्यज्य परपक्षं निषेवते।<br>
स स्वपक्षे क्षयं याते पश्चात् तैरेव हन्यते॥ १६॥<br>
<br>
निरनुक्रोशता चेयं यादृशी ते निशाचर।<br>
स्वजनेन त्वया शक्यं पौरुषं रावणानुज॥ १७॥<br>
<br>
इत्युक्तो भ्रातृपुत्रेण प्रत्युवाच विभीषणः।<br>
अजानन्निव मच्छीलं किं राक्षस विकत्थसे॥ १८॥<br>
<br>
राक्षसेन्द्रसुतासाधो पारुष्यं त्यज गौरवात्।<br>
कुले यद्यप्यहं जातो रक्षसां क्रूरकर्मणाम्।<br>
गुणो यः प्रथमो नॄणां तन्मे शीलमराक्षसम्॥ १९॥<br>
<br>
न रमे दारुणेनाहं न चाधर्मेण वै रमे।<br>
भ्रात्रा विषमशीलोऽपि कथं भ्राता निरस्यते॥ २०॥<br>
<br>
धर्मात् प्रच्युतशीलं हि पुरुषं पापनिश्चयम्।<br>
त्यक्त्वा सुखमवाप्नोति हस्तादाशीविषं यथा॥ २१॥<br>
<br>
परस्वहरणे युक्तं परदाराभिमर्शकम्।<br>
त्याज्यमाहुर्दुरात्मानं वेश्म प्रज्वलितं यथा॥ २२॥<br>
<br>
परस्वानां च हरणं परदाराभिमर्शनम्।<br>
सुहृदामतिशङ्का च त्रयो दोषाः क्षयावहाः॥ २३॥<br>
<br>
महर्षीणां वधो घोरः सर्वदेवैश्च विग्रहः।<br>
अभिमानश्च रोषश्च वैरित्वं प्रतिकूलता॥ २४॥<br>
<br>
एते दोषा मम भ्रातुर्जीवितैश्वर्यनाशनाः।<br>
गुणान् प्रच्छादयामासुः पर्वतानिव तोयदाः॥ २५॥<br>
<br>
दोषैरेतैः परित्यक्तो मया भ्राता पिता तव।<br>
नेयमस्ति पुरी लङ्का न च त्वं न च ते पिता॥ २६॥<br>
<br>
अतिमानश्च बालश्च दुर्विनीतश्च राक्षस।<br>
बद्धस्त्वं कालपाशेन ब्रूहि मां यद् यदिच्छसि॥ २७॥<br>
<br>
अद्येह व्यसनं प्राप्तं यन्मां परुषमुक्तवान्।<br>
प्रवेष्टुं न त्वया शक्यं न्यग्रोधं राक्षसाधम॥ २८॥<br>
<br>
धर्षयित्वा च काकुत्स्थं न शक्यं जीवितुं त्वया।<br>
युध्यस्व नरदेवेन लक्ष्मणेन रणे सह।<br>
हतस्त्वं देवताकार्यं करिष्यसि यमक्षयम्॥ २९॥<br>
<br>
निदर्शयस्वात्मबलं समुद्यतं<br>
कुरुष्व सर्वायुधसायकव्ययम्।<br>
न लक्ष्मणस्यैत्य हि बाणगोचरं<br>
त्वमद्य जीवन् सबलो गमिष्यसि॥ ३०॥<br>
<br>
<br>
<b>इत्यार्षे श्रीमद्रामायणे वाल्मीकीये आदिकाव्ये युद्धकाण्डे सप्ताशीतितमः सर्गः ॥ ८७ ॥</b>
