<br>
<b>श्रीमद्वाल्मीकियरामायणे युद्धकाण्डे नवाधिकशततमः सर्गः ॥६-१०९॥</b><br>
<br>
भ्रातरं निहतं दृष्ट्वा शयानं निर्जितं रणे।<br>
शोकवेगपरीतात्मा विललाप विभीषणः॥ १॥<br>
<br>
वीरविक्रान्त विख्यात प्रवीण नयकोविद।<br>
महार्हशयनोपेत किं शेषे निहतो भुवि॥ २॥<br>
<br>
निक्षिप्य दीर्घौ निश्चेष्टौ भुजावङ्गदभूषितौ।<br>
मुकुटेनापवृत्तेन भास्कराकारवर्चसा॥ ३॥<br>
<br>
तदिदं वीर सम्प्राप्तं यन्मया पूर्वमीरितम्।<br>
काममोहपरीतस्य यत् तन्न रुचितं तव॥ ४॥<br>
<br>
यन्न दर्पात् प्रहस्तो वा नेन्द्रजिन्नापरे जनाः।<br>
न कुम्भकर्णोऽतिरथो नातिकायो नरान्तकः।<br>
न स्वयं बहु मन्येथास्तस्योदर्कोऽयमागतः॥ ५॥<br>
<br>
गतः सेतुः सुनीतानां गतो धर्मस्य विग्रहः।<br>
गतः सत्त्वस्य संक्षेपः सुहस्तानां गतिर्गता॥ ६॥<br>
<br>
आदित्यः पतितो भूमौ मग्नस्तमसि चन्द्रमाः।<br>
चित्रभानुः प्रशान्तार्चिर्व्यवसायो निरुद्यमः।<br>
अस्मिन् निपतिते वीरे भूमौ शस्त्रभृतां वरे॥ ७॥<br>
<br>
किं शेषमिहलोकस्य गतसत्त्वस्य सम्प्रति।<br>
रणे राक्षसशार्दूले प्रसुप्त इव पांसुषु॥ ८॥<br>
<br>
धृतिप्रवालः प्रसभाग्र्यपुष्प-<br>
स्तपोबलः शौर्यनिबद्धमूलः।<br>
रणे महान् राक्षसराजवृक्षः<br>
सम्मर्दितो राघवमारुतेन॥ ९॥<br>
<br>
तेजोविषाणः कुलवंशवंशः<br>
कोपप्रसादापरगात्रहस्तः।<br>
इक्ष्वाकुसिंहावगृहीतदेहः<br>
सुप्तः क्षितौ रावणगन्धहस्ती॥ १०॥<br>
<br>
पराक्रमोत्साहविजृम्भितार्चि-<br>
र्निःश्वासधूमः स्वबलप्रतापः।<br>
प्रतापवान् संयति राक्षसाग्नि-<br>
र्निर्वापितो रामपयोधरेण॥ ११॥<br>
<br>
सिंहर्क्षलाङ्गूलककुद्विषाणः<br>
पराभिजिद‍्गन्धनगन्धवाहः।<br>
रक्षोवृषश्चापलकर्णचक्षुः<br>
क्षितीश्वरव्याघ्रहतोऽवसन्नः॥ १२॥<br>
<br>
वदन्तं हेतुमद्वाक्यं परिदृष्टार्थनिश्चयम्।<br>
रामः शोकसमाविष्टमित्युवाच विभीषणम्॥ १३॥<br>
<br>
नायं विनष्टो निश्चेष्टः समरे चण्डविक्रमः।<br>
अत्युन्नतमहोत्साहः पतितोऽयमशङ्कितः॥ १४॥<br>
<br>
नैवं विनष्टाः शोचन्ते क्षत्रधर्मव्यवस्थिताः।<br>
वृद्धिमाशंसमाना ये निपतन्ति रणाजिरे॥ १५॥<br>
<br>
येन सेन्द्रास्त्रयो लोकास्त्रासिता युधि धीमता।<br>
तस्मिन् कालसमायुक्ते न कालः परिशोचितुम्॥ १६॥<br>
<br>
नैकान्तविजयो युद्धे भूतपूर्वः कदाचन।<br>
परैर्वा हन्यते वीरः परान् वा हन्ति संयुगे॥ १७॥<br>
<br>
इयं हि पूर्वैः संदिष्टा गतिः क्षत्रियसम्मता।<br>
क्षत्रियो निहतः संख्ये न शोच्य इति निश्चयः॥ १८॥<br>
<br>
तदेवं निश्चयं दृष्ट्वा तत्त्वमास्थाय विज्वरः।<br>
यदिहानन्तरं कार्यं कल्प्यं तदनुचिन्तय॥ १९॥<br>
<br>
तमुक्तवाक्यं विक्रान्तं राजपुत्रं विभीषणः।<br>
उवाच शोकसंतप्तो भ्रातुर्हितमनन्तरम्॥ २०॥<br>
<br>
योऽयं विमर्देष्वविभग्नपूर्वः<br>
सुरैः समस्तैरपि वासवेन।<br>
भवन्तमासाद्य रणे विभग्नो<br>
वेलामिवासाद्य यथा समुद्रः॥ २१॥<br>
<br>
अनेन दत्तानि वनीपकेषु<br>
भुक्ताश्च भोगा निभृताश्च भृत्याः।<br>
धनानि मित्रेषु समर्पितानि<br>
वैराण्यमित्रेषु च यापितानि॥ २२॥<br>
<br>
एषोऽहिताग्निश्च महातपाश्च<br>
वेदान्तगः कर्मसु चाग्र्यशूरः।<br>
एतस्य यत् प्रेतगतस्य कृत्यं<br>
तत् कर्तुमिच्छामि तव प्रसादात्॥ २३॥<br>
<br>
स तस्य वाक्यैः करुणैर्महात्मा<br>
सम्बोधितः साधु विभीषणेन।<br>
आज्ञापयामास नरेन्द्रसूनुः<br>
स्वर्गीयमाधानमदीनसत्त्वः॥ २४॥<br>
<br>
मरणान्तानि वैराणि निर्वृत्तं नः प्रयोजनम्।<br>
क्रियतामस्य संस्कारो ममाप्येष यथा तव॥ २५॥<br>
<br>
<b>इत्यार्षे श्रीमद्रामायणे वाल्मीकीये आदिकाव्ये युद्धकाण्डे नवाधिकशततमः सर्गः ॥ १०९ ॥</b>
