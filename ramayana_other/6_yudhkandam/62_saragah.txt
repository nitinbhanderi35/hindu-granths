<br>
<b>श्रीमद्वाल्मीकियरामायणे युद्धकाण्डे द्विषष्टितमः सर्गः ॥६-६२॥</b><br>
<br>
स तु राक्षसशार्दूलो निद्रामदसमाकुलः।<br>
राजमार्गं श्रिया जुष्टं ययौ विपुलविक्रमः॥ १॥<br>
<br>
राक्षसानां सहस्रैश्च वृतः परमदुर्जयः।<br>
गृहेभ्यः पुष्पवर्षेण कीर्यमाणस्तदा ययौ॥ २॥<br>
<br>
स हेमजालविततं भानुभास्वरदर्शनम्।<br>
ददर्श विपुलं रम्यं राक्षसेन्द्रनिवेशनम्॥ ३॥<br>
<br>
स तत्तदा सूर्य इवाभ्रजालं<br>
प्रविश्य रक्षोधिपतेर्निवेशनम्।<br>
ददर्श दूरेऽग्रजमासनस्थं<br>
स्वयंभुवं शक्र इवासनस्थम्॥ ४॥<br>
<br>
भ्रातुः स भवनं गच्छन् रक्षोगणसमन्वितः।<br>
कुम्भकर्णः पदन्यासैरकम्पयत मेदिनीम्॥ ५॥<br>
<br>
सोऽभिगम्य गृहं भ्रातुः कक्ष्यामभिविगाह्य च।<br>
ददर्शोद्विग्नमासीनं विमाने पुष्पके गुरुम्॥ ६॥<br>
<br>
अथ दृष्ट्वा दशग्रीवः कुम्भकर्णमुपस्थितम्।<br>
तूर्णमुत्थाय संहृष्टः संनिकर्षमुपानयत्॥ ७॥<br>
<br>
अथासीनस्य पर्यङ्के कुम्भकर्णो महाबलः।<br>
भ्रातुर्ववन्दे चरणौ किं कृत्यमिति चाब्रवीत्॥ ८॥<br>
<br>
उत्पत्य चैनं मुदितो रावणः परिषस्वजे।<br>
स भ्रात्रा सम्परिष्वक्तो यथावच्चाभिनन्दितः॥ ९॥<br>
<br>
कुम्भकर्णः शुभं दिव्यं प्रतिपेदे वरासनम्।<br>
स तदासनमाश्रित्य कुम्भकर्णो महाबलः॥ १०॥<br>
<br>
संरक्तनयनः क्रोधाद् रावणं वाक्यमब्रवीत्।<br>
किमर्थमहमादृत्य त्वया राजन् प्रबोधितः॥ ११॥<br>
<br>
शंस कस्माद् भयं तेऽत्र को वा प्रेतो भविष्यति।<br>
भ्रातरं रावणः क्रुद्धं कुम्भकर्णमवस्थितम्॥ १२॥<br>
<br>
रोषेण परिवृत्ताभ्यां नेत्राभ्यां वाक्यमब्रवीत्।<br>
अद्य ते सुमहान् कालः शयानस्य महाबल॥ १३॥<br>
<br>
सुषुप्तस्त्वं न जानीषे मम रामकृतं भयम्।<br>
एष दाशरथिः श्रीमान् सुग्रीवसहितो बली॥ १४॥<br>
<br>
समुद्रं लङ्घयित्वा तु मूलं नः परिकृन्तति।<br>
हन्त पश्यस्व लङ्कायां वनान्युपवनानि च॥ १५॥<br>
<br>
सेतुना सुखमागत्य वानरैकार्णवं कृतम्।<br>
ये राक्षसा मुख्यतमा हतास्ते वानरैर्युधि॥ १६॥<br>
<br>
वानराणां क्षयं युद्धे न पश्यामि कथंचन।<br>
न चापि वानरा युद्धे जितपूर्वाः कदाचन॥ १७॥<br>
<br>
तदेतद् भयमुत्पन्नं त्रायस्वेह महाबल।<br>
नाशय त्वमिमानद्य तदर्थं बोधितो भवान्॥ १८॥<br>
<br>
सर्वक्षपितकोशं च स त्वमभ्युपपद्य माम्।<br>
त्रायस्वेमां पुरीं लङ्कां बालवृद्धावशेषिताम्॥ १९॥<br>
<br>
भ्रातुरर्थे महाबाहो कुरु कर्म सुदुष्करम्।<br>
मयैवं नोक्तपूर्वो हि भ्राता कश्चित् परंतप॥ २०॥<br>
<br>
त्वय्यस्ति मम च स्नेहः परा सम्भावना च मे।<br>
देवासुरेषु युद्धेषु बहुशो राक्षसर्षभ॥ २१॥<br>
त्वया देवाः प्रतिव्यूह्य निर्जिताश्चासुरा युधि॥ २२॥<br>
<br>
तदेतत् सर्वमातिष्ठ वीर्यं भीमपराक्रम।<br>
नहि ते सर्वभूतेषु दृश्यते सदृशो बली॥ २३॥<br>
<br>
कुरुष्व मे प्रियहितमेतदुत्तमं<br>
यथाप्रियं प्रियरण बान्धवप्रिय।<br>
स्वतेजसा व्यथय सपत्नवाहिनीं<br>
शरद्घनं पवन इवोद्यतो महान्॥ २४॥<br>
<br>
<br>
<b>इत्यार्षे श्रीमद्रामायणे वाल्मीकीये आदिकाव्ये युद्धकाण्डे द्विषष्टितमः सर्गः ॥ ६२ ॥</b>
