<br>
<b>श्रीमद्वाल्मीकियरामायणे युद्धकाण्डे त्र्यधिकशततमः सर्गः ॥६-१०३॥</b><br>
<br>
स तु तेन तदा क्रोधात् काकुत्स्थेनार्दितो भृशम्।<br>
रावणः समरश्लाघी महाक्रोधमुपागमत्॥ १॥<br>
<br>
स दीप्तनयनोऽमर्षाच्चापमुद्यम्य वीर्यवान्।<br>
अभ्यर्दयत् सुसंक्रुद्धो राघवं परमाहवे॥ २॥<br>
<br>
बाणधारासहस्रैस्तैः स तोयद इवाम्बरात्।<br>
राघवं रावणो बाणैस्तटाकमिव पूरयन्॥ ३॥<br>
<br>
पूरितः शरजालेन धनुर्मुक्तेन संयुगे।<br>
महागिरिरिवाकम्प्यः काकुत्स्थो न प्रकम्पते॥ ४॥<br>
<br>
स शरैः शरजालानि वारयन् समरे स्थितः।<br>
गभस्तीनिव सूर्यस्य प्रतिजग्राह वीर्यवान्॥ ५॥<br>
<br>
ततः शरसहस्राणि क्षिप्रहस्तो निशाचरः।<br>
निजघानोरसि क्रुद्धो राघवस्य महात्मनः॥ ६॥<br>
<br>
स शोणितसमादिग्धः समरे लक्ष्मणाग्रजः।<br>
दृष्टः फुल्ल इवारण्ये सुमहान् किंशुकद्रुमः॥ ७॥<br>
<br>
शराभिघातसंरब्धः सोऽभिजग्राह सायकान्।<br>
काकुत्स्थः सुमहातेजा युगान्तादित्यवर्चसः॥ ८॥<br>
<br>
ततोऽन्योन्यं सुसंरब्धौ तावुभौ रामरावणौ।<br>
शरान्धकारे समरे नोपलक्षयतां तदा॥ ९॥<br>
<br>
ततः क्रोधसमाविष्टो रामो दशरथात्मजः।<br>
उवाच रावणं वीरः प्रहस्य परुषं वचः॥ १०॥<br>
<br>
मम भार्या जनस्थानादज्ञानाद् राक्षसाधम।<br>
हृता ते विवशा यस्मात् तस्मात् त्वं नासि वीर्यवान्॥ ११॥<br>
<br>
मया विरहितां दीनां वर्तमानां महावने।<br>
वैदेहीं प्रसभं हृत्वा शूरोऽहमिति मन्यसे॥ १२॥<br>
<br>
स्त्रीषु शूर विनाथासु परदाराभिमर्शनम्।<br>
कृत्वा कापुरुषं कर्म शूरोऽहमिति मन्यसे॥ १३॥<br>
<br>
भिन्नमर्याद निर्लज्ज चारित्रेष्वनवस्थित।<br>
दर्पान्मृत्युमुपादाय शूरोऽहमिति मन्यसे॥ १४॥<br>
<br>
शूरेण धनदभ्रात्रा बलैः समुदितेन च।<br>
श्लाघनीयं महत्कर्म यशस्यं च कृतं त्वया॥ १५॥<br>
<br>
उत्सेकेनाभिपन्नस्य गर्हितस्याहितस्य च।<br>
कर्मणः प्राप्नुहीदानीं तस्याद्य सुमहत् फलम्॥ १६॥<br>
<br>
शूरोऽहमिति चात्मानमवगच्छसि दुर्मते।<br>
नैव लज्जास्ति ते सीतां चौरवद् व्यपकर्षतः॥ १७॥<br>
<br>
यदि मत्संनिधौ सीता धर्षिता स्यात् त्वया बलात्।<br>
भ्रातरं तु खरं पश्येस्तदा मत्सायकैर्हतः॥ १८॥<br>
<br>
दिष्ट्यासि मम मन्दात्मंश्चक्षुर्विषयमागतः।<br>
अद्य त्वां सायकैस्तीक्ष्णैर्नयामि यमसादनम्॥ १९॥<br>
<br>
अद्य ते मच्छरैश्छिन्नं शिरो ज्वलितकुण्डलम्।<br>
क्रव्यादा व्यपकर्षन्तु विकीर्णं रणपांसुषु॥ २०॥<br>
<br>
निपत्योरसि गृध्रास्ते क्षितौ क्षिप्तस्य रावण।<br>
पिबन्तु रुधिरं तर्षाद् बाणशल्यान्तरोत्थितम्॥ २१॥<br>
<br>
अद्य मद‍्बाणभिन्नस्य गतासोः पतितस्य ते।<br>
कर्षन् त्वन्त्राणि पतगा गरुत्मन्त इवोरगान्॥ २२॥<br>
<br>
इत्येवं स वदन् वीरो रामः शत्रुनिबर्हणः।<br>
राक्षसेन्द्रं समीपस्थं शरवर्षैरवाकिरत्॥ २३॥<br>
<br>
बभूव द्विगुणं वीर्यं बलं हर्षश्च संयुगे।<br>
रामस्यास्त्रबलं चैव शत्रोर्निधनकांक्षिणः॥ २४॥<br>
<br>
प्रादुर्बभूवुरस्त्राणि सर्वाणि विदितात्मनः।<br>
प्रहर्षाच्च महातेजाः शीघ्रहस्ततरोऽभवत्॥ २५॥<br>
<br>
शुभान्येतानि चिह्नानि विज्ञायात्मगतानि सः।<br>
भूय एवार्दयद् रामो रावणं राक्षसान्तकृत्॥ २६॥<br>
<br>
हरीणां चाश्मनिकरैः शरवर्षैश्च राघवात्।<br>
हन्यमानो दशग्रीवो विघूर्णहृदयोऽभवत्॥ २७॥<br>
<br>
यदा च शस्त्रं नारेभे न चकर्ष शरासनम्।<br>
नास्य प्रत्यकरोद् वीर्यं विक्लवेनान्तरात्मना॥ २८॥<br>
<br>
क्षिप्ताश्चाशु शरास्तेन शस्त्राणि विविधानि च।<br>
मरणार्थाय वर्तन्ते मृत्युकालोऽभ्यवर्तत॥ २९॥<br>
<br>
सूतस्तु रथनेतास्य तदवस्थं निरीक्ष्य तम्।<br>
शनैर्युद्धादसम्भ्रान्तो रथं तस्यापवाहयत्॥ ३०॥<br>
<br>
रथं च तस्याथ जवेन सारथि-<br>
र्निवार्य भीमं जलदस्वनं तदा।<br>
जगाम भीत्या समरान्महीपतिं<br>
निरस्तवीर्यं पतितं समीक्ष्य॥ ३१॥<br>
<br>
<b>इत्यार्षे श्रीमद्रामायणे वाल्मीकीये आदिकाव्ये युद्धकाण्डे त्र्युत्तरशततमः सर्गः ॥ १०३ ॥</b>
