<br>
युध्यतां तु ततस्तेषां वानराणां महात्मनाम्।<br>
रक्षसां सम्बभूवाथ बलरोषः सुदारुणः॥ १॥<br>
<br>
ते हयैः काञ्चनापीडैर्गजैश्चाग्निशिखोपमैः।<br>
रथैश्चादित्यसंकाशैः कवचैश्च मनोरमैः॥ २॥<br>
<br>
निर्ययू राक्षसा वीरा नादयन्तो दिशो दश।<br>
राक्षसा भीमकर्माणो रावणस्य जयैषिणः॥ ३॥<br>
<br>
वानराणामपि चमूर्बृहती जयमिच्छताम्।<br>
अभ्यधावत तां सेनां रक्षसां घोरकर्मणाम्॥ ४॥<br>
<br>
एतस्मिन्नन्तरे तेषामन्योन्यमभिधावताम्।<br>
रक्षसां वानराणां च द्वन्द्वयुद्धमवर्तत॥ ५॥<br>
<br>
अङ्गदेनेन्द्रजित्सार्धं वालिपुत्रेण राक्षसः।<br>
अयुध्यत महातेजास्त्र्यम्बकेण यथान्धकः॥ ६॥<br>
<br>
प्रजङ्घेन च सम्पातिर्नित्यं दुर्धर्षणो रणे।<br>
जम्बुमालिनमारब्धो हनूमानपि वानरः॥ ७॥<br>
<br>
संगतस्तु महाक्रोधो राक्षसो रावणानुजः।<br>
समरे तीक्ष्णवेगेन शत्रुघ्नेन विभीषणः॥ ८॥<br>
<br>
तपनेन गजः सार्धं राक्षसेन महाबलः।<br>
निकुम्भेन महातेजा नीलोऽपि समयुध्यत॥ ९॥<br>
<br>
वानरेन्द्रस्तु सुग्रीवः प्रघसेन सुसंगतः।<br>
संगतः समरे श्रीमान् विरूपाक्षेण लक्ष्मणः॥ १०॥<br>
<br>
अग्निकेतुः सुदुर्धर्षो रश्मिकेतुश्च राक्षसः।<br>
सुप्तघ्नो यज्ञकोपश्च रामेण सह संगताः॥ ११॥<br>
<br>
वज्रमुष्टिश्च मैन्देन द्विविदेनाशनिप्रभः।<br>
राक्षसाभ्यां सुघोराभ्यां कपिमुख्यौ समागतौ॥ १२॥<br>
<br>
वीरः प्रतपनो घोरो राक्षसो रणदुर्धरः।<br>
समरे तीक्ष्णवेगेन नलेन समयुध्यत॥ १३॥<br>
<br>
धर्मस्य पुत्रो बलवान् सुषेण इति विश्रुतः।<br>
स विद्युन्मालिना सार्धमयुध्यत महाकपिः॥ १४॥<br>
<br>
वानराश्चापरे घोरा राक्षसैरपरैः सह।<br>
द्वन्द्वं समीयुः सहसा युद्‍ध्वा च बहुभिः सह॥ १५॥<br>
<br>
तत्रासीत् सुमहद् युद्धं तुमुलं रोमहर्षणम्।<br>
रक्षसां वानराणां च वीराणां जयमिच्छताम्॥ १६॥<br>
<br>
हरिराक्षसदेहेभ्यः प्रभूताः केशशाद्वलाः।<br>
शरीरसंघाटवहाः प्रसुस्रुः शोणतापगाः॥ १७॥<br>
<br>
आजघानेन्द्रजित् क्रुद्धो वज्रेणेव शतक्रतुः।<br>
अङ्गदं गदया वीरं शत्रुसैन्यविदारणम्॥ १८॥<br>
<br>
तस्य काञ्चनचित्राङ्गं रथं साश्वं ससारथिम्।<br>
जघान गदया श्रीमानङ्गदो वेगवान् हरिः॥ १९॥<br>
<br>
सम्पातिस्तु प्रजङ्घेन त्रिभिर्बाणैः समाहतः।<br>
निजघानाश्वकर्णेन प्रजङ्घं रणमूर्धनि॥ २०॥<br>
<br>
जम्बुमाली रथस्थस्तु रथशक्त्या महाबलः।<br>
बिभेद समरे क्रुद्धो हनूमन्तं स्तनान्तरे॥ २१॥<br>
<br>
तस्य तं रथमास्थाय हनूमान् मारुतात्मजः।<br>
प्रममाथ तलेनाशु सह तेनैव रक्षसा॥ २२॥<br>
<br>
नदन् प्रतपनो घोरो नलं सोऽभ्यनुधावत।<br>
नलः प्रतपनस्याशु पातयामास चक्षुषी॥ २३॥<br>
भिन्नगात्रः शरैस्तीक्ष्णैः क्षिप्रहस्तेन रक्षसा।<br>
<br>
ग्रसन्तमिव सैन्यानि प्रघसं वानराधिपः॥ २४॥<br>
सुग्रीवः सप्तपर्णेन निजघान जवेन च।<br>
<br>
प्रपीड्य शरवर्षेण राक्षसं भीमदर्शनम्॥ २५॥<br>
निजघान विरूपाक्षं शरेणैकेन लक्ष्मणः।<br>
<br>
अग्निकेतुश्च दुर्धर्षो रश्मिकेतुश्च राक्षसः।<br>
सुप्तघ्नो यज्ञकोपश्च रामं निर्बिभिदुः शरैः॥ २६॥<br>
<br>
तेषां चतुर्णां रामस्तु शिरांसि समरे शरैः।<br>
क्रुद्धश्चतुर्भिश्चिच्छेद घोरैरग्निशिखोपमैः॥ २७॥<br>
<br>
वज्रमुष्टिस्तु मैन्देन मुष्टिना निहतो रणे।<br>
पपात सरथः साश्वः पुराट्ट इव भूतले॥ २८॥<br>
<br>
निकुम्भस्तु रणे नीलं नीलाञ्जनचयप्रभम्।<br>
निर्बिभेद शरैस्तीक्ष्णैः करैर्मेघमिवांशुमान्॥ २९॥<br>
<br>
पुनः शरशतेनाथ क्षिप्रहस्तो निशाचरः।<br>
बिभेद समरे नीलं निकुम्भः प्रजहास च॥ ३०॥<br>
<br>
तस्यैव रथचक्रेण नीलो विष्णुरिवाहवे।<br>
शिरश्चिच्छेद समरे निकुम्भस्य च सारथेः॥ ३१॥<br>
<br>
वज्राशनिसमस्पर्शो द्विविदोऽप्यशनिप्रभम्।<br>
जघान गिरिशृङ्गेण मिषतां सर्वरक्षसाम्॥ ३२॥<br>
<br>
द्विविदं वानरेन्द्रं तु द्रुमयोधिनमाहवे।<br>
शरैरशनिसंकाशैः स विव्याधाशनिप्रभः॥ ३३॥<br>
<br>
स शरैरभिविद्धाङ्गो द्विविदः क्रोधर्मूच्छितः।<br>
सालेन सरथं साश्वं निजघानाशनिप्रभम्॥ ३४॥<br>
<br>
विद्युन्माली रथस्थस्तु शरैः काञ्चनभूषणैः।<br>
सुषेणं ताडयामास ननाद च मुहुर्मुहुः॥ ३५॥<br>
<br>
तं रथस्थमथो दृष्ट्वा सुषेणो वानरोत्तमः।<br>
गिरिशृङ्गेण महता रथमाशु न्यपातयत्॥ ३६॥<br>
<br>
लाघवेन तु संयुक्तो विद्युन्माली निशाचरः।<br>
अपक्रम्य रथात् तूर्णं गदापाणिः क्षितौ स्थितः॥ ३७॥<br>
<br>
ततः क्रोधसमाविष्टः सुषेणो हरिपुङ्गवः।<br>
शिलां सुमहतीं गृह्य निशाचरमभिद्रवत्॥ ३८॥<br>
<br>
तमापतन्तं गदया विद्युन्माली निशाचरः।<br>
वक्षस्यभिजघानाशु सुषेणं हरिपुङ्गवम्॥ ३९॥<br>
<br>
गदाप्रहारं तं घोरमचिन्त्य प्लवगोत्तमः।<br>
तां तूष्णीं पातयामास तस्योरसि महामृधे॥ ४०॥<br>
<br>
शिलाप्रहाराभिहतो विद्युन्माली निशाचरः।<br>
निष्पिष्टहृदयो भूमौ गतासुर्निपपात ह॥ ४१॥<br>
<br>
एवं तैर्वानरैः शूरैः शूरास्ते रजनीचराः।<br>
द्वन्द्वे विमथितास्तत्र दैत्या इव दिवौकसैः॥ ४२॥<br>
<br>
भल्लैश्चान्यैर्गदाभिश्च शक्तितोमरसायकैः।<br>
अपविद्धैश्चापि रथैस्तथा सांग्रामिकैर्हयैः॥ ४३॥<br>
<br>
निहतैः कुञ्जरैर्मत्तैस्तथा वानरराक्षसैः।<br>
चक्राक्षयुगदण्डैश्च भग्नैर्धरणिसंश्रितैः॥ ४४॥<br>
<br>
बभूवायोधनं घोरं गोमायुगणसेवितम्।<br>
कबन्धानि समुत्पेतुर्दिक्षु वानररक्षसाम्।<br>
विमर्दे तुमुले तस्मिन् देवासुररणोपमे॥ ४५॥<br>
<br>
निहन्यमाना हरिपुङ्गवैस्तदा<br>
निशाचराः शोणितगन्धमूर्च्छिताः।<br>
पुनः सुयुद्धं तरसा समाश्रिता<br>
दिवाकरस्यास्तमयाभिकाङ्क्षिणः॥ ४६॥<br>
<br>
<br>
<b>इत्यार्षे श्रीमद्रामायणे वाल्मीकीये आदिकाव्ये श्रीमद्युद्धकाण्डे त्रिचत्वारिंशः सर्गः ।। ४३ ।।	<br></b>
