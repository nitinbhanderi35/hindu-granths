<br>
<b>श्रीमद्वाल्मीकियरामायणे युद्धकाण्डे द्वादशाधिकशततमः सर्गः ॥६-११२॥</b><br>
<br>
ते रावणवधं दृष्ट्वा देवगन्धर्वदानवाः।<br>
जग्मुः स्वैः स्वैर्विमानैस्ते कथयन्तः शुभाः कथाः॥ १॥<br>
<br>
रावणस्य वधं घोरं राघवस्य पराक्रमम्।<br>
सुयुद्धं वानराणां च सुग्रीवस्य च मन्त्रितम्॥ २॥<br>
<br>
अनुरागं च वीर्यं च मारुतेर्लक्ष्मणस्य च।<br>
पतिव्रतात्वं सीताया हनूमति पराक्रमम्॥ ३॥<br>
<br>
कथयन्तो महाभागा जग्मुर्हृष्टा यथागतम्।<br>
राघवस्तु रथं दिव्यमिन्द्रदत्तं शिखिप्रभम्॥ ४॥<br>
<br>
अनुज्ञाप्य महाबाहुर्मातलिं प्रत्यपूजयत्।<br>
राघवेणाभ्यनुज्ञातो मातलिः शक्रसारथिः॥ ५॥<br>
<br>
दिव्यं तं रथमास्थाय दिवमेवोत्पपात ह।<br>
तस्मिंस्तु दिवमारूढे सरथे रथिनां वरः॥ ६॥<br>
<br>
राघवः परमप्रीतः सुग्रीवं परिषस्वजे।<br>
परिष्वज्य च सुग्रीवं लक्ष्मणेनाभिवादितः॥ ७॥<br>
<br>
पूज्यमानो हरिगणैराजगाम बलालयम्।<br>
अथोवाच स काकुत्स्थः समीपपरिवर्तिनम्॥ ८॥<br>
<br>
सौमित्रिं सत्त्वसम्पन्नं लक्ष्मणं दीप्ततेजसम्।<br>
विभीषणमिमं सौम्य लङ्कायामभिषेचय॥ ९॥<br>
<br>
अनुरक्तं च भक्तं च तथा पूर्वोपकारिणम्।<br>
एष मे परमः कामो यदिमं रावणानुजम्॥ १०॥<br>
<br>
लङ्कायां सौम्य पश्येयमभिषिक्तं विभीषणम्।<br>
एवमुक्तस्तु सौमित्री राघवेण महात्मना॥ ११॥<br>
<br>
तथेत्युक्त्वा सुसंहृष्टः सौवर्णं घटमाददे।<br>
तं घटं वानरेन्द्राणां हस्ते दत्त्वा मनोजवान्॥ १२॥<br>
<br>
व्यादिदेश महासत्त्वान् समुद्रसलिलं तदा।<br>
अतिशीघ्रं ततो गत्वा वानरास्ते मनोजवाः॥ १३॥<br>
<br>
आगतास्तु जलं गृह्य समुद्राद् वानरोत्तमाः।<br>
ततस्त्वेकं घटं गृह्य संस्थाप्य परमासने॥ १४॥<br>
<br>
घटेन तेन सौमित्रिरभ्यषिञ्चद् विभीषणम्।<br>
लङ्कायां रक्षसां मध्ये राजानं रामशासनात्॥ १५॥<br>
<br>
विधिना मन्त्रदृष्टेन सुहृद‍्गणसमावृतम्।<br>
अभ्यषिञ्चस्तदा सर्वे राक्षसा वानरास्तथा॥ १६॥<br>
<br>
प्रहर्षमतुलं गत्वा तुष्टुवू राममेव हि।<br>
तस्यामात्या जहृषिरे भक्ता ये चास्य राक्षसाः॥ १७॥<br>
<br>
दृष्ट्वाभिषिक्तं लङ्कायां राक्षसेन्द्रं विभीषणम्।<br>
राघवः परमां प्रीतिं जगाम सहलक्ष्मणः॥ १८॥<br>
<br>
स तद् राज्यं महत् प्राप्य रामदत्तं विभीषणः।<br>
सान्त्वयित्वा प्रकृतयस्ततो राममुपागमत्॥ १९॥<br>
<br>
दध्यक्षतान् मोदकांश्च लाजाः सुमनसस्तथा।<br>
आजह्रुरथ संहृष्टाः पौरास्तस्मै निशाचराः॥ २०॥<br>
<br>
स तान् गृहीत्वा दुर्धर्षो राघवाय न्यवेदयत्।<br>
मङ्गल्यं मङ्गलं सर्वं लक्ष्मणाय च वीर्यवान्॥ २१॥<br>
<br>
कृतकार्यं समृद्धार्थं दृष्ट्वा रामो विभीषणम्।<br>
प्रतिजग्राह तत् सर्वं तस्यैव प्रतिकाम्यया॥ २२॥<br>
<br>
ततः शैलोपमं वीरं प्राञ्जलिं प्रणतं स्थितम्।<br>
उवाचेदं वचो रामो हनूमन्तं प्लवङ्गमम्॥ २३॥<br>
<br>
अनुज्ञाप्य महाराजमिमं सौम्य विभीषणम्।<br>
प्रविश्य नगरीं लङ्कां कौशलं ब्रूहि मैथिलीम्॥ २४॥<br>
<br>
वैदेह्यै मां च कुशलं सुग्रीवं च सलक्ष्मणम्।<br>
आचक्ष्व वदतां श्रेष्ठ रावणं च हतं रणे॥ २५॥<br>
प्रियमेतदिहाख्याहि वैदेह्यास्त्वं हरीश्वर।<br>
प्रतिगृह्य तु संदेशमुपावर्तितुमर्हसि॥ २६॥<br>
<br>
<br>
<b>इत्यार्षे श्रीमद्रामायणे वाल्मीकीये आदिकाव्ये युद्धकाण्डे द्वादशाधिकशततमः सर्गः ॥ ११२ ॥</b>
