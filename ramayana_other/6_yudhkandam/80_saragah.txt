<br>
<b>श्रीमद्वाल्मीकियरामायणे युद्धकाण्डे त्रिसप्ततितमः सर्गः ॥६-७३॥</b><br>
<br>
मकराक्षं हतं श्रुत्वा रावणः समितिंजयः।<br>
रोषेण महताविष्टो दन्तान् कटकटाय्य च॥ १॥<br>
<br>
कुपितश्च तदा तत्र किं कार्यमिति चिन्तयन्।<br>
आदिदेशाथ संक्रुद्धो रणायेन्द्रजितं सुतम्॥ २॥<br>
<br>
जहि वीर महावीर्यौ भ्रातरौ रामलक्ष्मणौ।<br>
अदृश्यो दृश्यमानो वा सर्वथा त्वं बलाधिकः॥ ३॥<br>
<br>
त्वमप्रतिमकर्माणमिन्द्रं जयसि संयुगे।<br>
किं पुनर्मानुषौ दृष्ट्वा न वधिष्यसि संयुगे॥ ४॥<br>
<br>
तथोक्तो राक्षसेन्द्रेण प्रतिगृह्य पितुर्वचः।<br>
यज्ञभूमौ स विधिवत् पावकं जुहुवेन्द्रजित्॥ ५॥<br>
<br>
जुह्वतश्चापि तत्राग्निं रक्तोष्णीषधराः स्त्रियः।<br>
आजग्मुस्तत्र सम्भ्रान्ता राक्षस्यो यत्र रावणिः॥ ६॥<br>
<br>
शस्त्राणि शरपत्राणि समिधोऽथ बिभीतकाः।<br>
लोहितानि च वासांसि स्रुवं कार्ष्णायसं तथा॥ ७॥<br>
<br>
सर्वतोऽग्निं समास्तीर्य शरपत्रैः सतोमरैः।<br>
छागस्य सर्वकृष्णस्य गलं जग्राह जीवतः॥ ८॥<br>
<br>
सकृद्धोमसमिद्धस्य विधूमस्य महार्चिषः।<br>
बभूवुस्तानि लिङ्गानि विजयं दर्शयन्ति च॥ ९॥<br>
<br>
प्रदक्षिणावर्तशिखस्तप्तहाटकसंनिभः।<br>
हविस्तत् प्रतिजग्राह पावकः स्वयमुत्थितः॥ १०॥<br>
<br>
हुत्वाग्निं तर्पयित्वाथ देवदानवराक्षसान्।<br>
आरुरोह रथश्रेष्ठमन्तर्धानगतं शुभम्॥ ११॥<br>
<br>
स वाजिभिश्चतुर्भिस्तु बाणैस्तु निशितैर्युतः।<br>
आरोपितमहाचापः शुशुभे स्यन्दनोत्तमः॥ १२॥<br>
<br>
जाज्वल्यमानो वपुषा तपनीयपरिच्छदः।<br>
मृगैश्चन्द्रार्धचन्द्रैश्च स रथः समलंकृतः॥ १३॥<br>
<br>
जाम्बूनदमहाकम्बुर्दीप्तपावकसंनिभः।<br>
बभूवेन्द्रजितः केतुर्वैदूर्यसमलंकृतः॥ १४॥<br>
<br>
तेन चादित्यकल्पेन ब्रह्मास्त्रेण च पालितः।<br>
स बभूव दुराधर्षो रावणिः सुमहाबलः॥ १५॥<br>
<br>
सोऽभिनिर्याय नगरादिन्द्रजित् समितिंजयः।<br>
हुत्वाग्निं राक्षसैर्मन्त्रैरन्तर्धानगतोऽब्रवीत्॥ १६॥<br>
<br>
अद्य हत्वा रणे यौ तौ मिथ्या प्रव्रजितौ वने।<br>
जयं पित्रे प्रदास्यामि रावणाय रणेऽधिकम्॥ १७॥<br>
<br>
अद्य निर्वानरामुर्वीं हत्वा रामं च लक्ष्मणम्।<br>
करिष्ये परमां प्रीतिमित्युक्त्वान्तरधीयत॥ १८॥<br>
<br>
आपपाताथ संक्रुद्धो दशग्रीवेण चोदितः।<br>
तीक्ष्णकार्मुकनाराचैस्तीक्ष्णस्त्विन्द्ररिपू रणे॥ १९॥<br>
<br>
स ददर्श महावीर्यौ नागौ त्रिशिरसाविव।<br>
सृजन्ताविषुजालानि वीरौ वानरमध्यगौ॥ २०॥<br>
<br>
इमौ ताविति संचिन्त्य सज्यं कृत्वा च कार्मुकम्।<br>
संततानेषुधाराभिः पर्जन्य इव वृष्टिमान्॥ २१॥<br>
<br>
स तु वैहायसरथो युधि तौ रामलक्ष्मणौ।<br>
अचक्षुर्विषये तिष्ठन् विव्याध निशितैः शरैः॥ २२॥<br>
<br>
तौ तस्य शरवेगेन परीतौ रामलक्ष्मणौ।<br>
धनुषी सशरे कृत्वा दिव्यमस्त्रं प्रचक्रतुः॥ २३॥<br>
<br>
प्रच्छादयन्तौ गगनं शरजालैर्महाबलौ।<br>
तमस्त्रैः सूर्यसंकाशैर्नैव पस्पर्शतुः शरैः॥ २४॥<br>
<br>
स हि धूमान्धकारं च चक्रे प्रच्छादयन्नभः।<br>
दिशश्चान्तर्दधे श्रीमान् नीहारतमसा वृताः॥ २५॥<br>
<br>
नैव ज्यातलनिर्घोषो न च नेमिखुरस्वनः।<br>
शुश्रुवे चरतस्तस्य न च रूपं प्रकाशते॥ २६॥<br>
<br>
घनान्धकारे तिमिरे शिलावर्षमिवाद्भुतम्।<br>
स ववर्ष महाबाहुर्नाराचशरवृष्टिभिः॥ २७॥<br>
<br>
स रामं सूर्यसंकाशैः शरैर्दत्तवरैर्भृशम्।<br>
विव्याध समरे क्रुद्धः सर्वगात्रेषु रावणिः॥ २८॥<br>
<br>
तौ हन्यमानौ नाराचैर्धाराभिरिव पर्वतौ।<br>
हेमपुङ्खान् नरव्याघ्रौ तिग्मान् मुमुचतुः शरान्॥ २९॥<br>
<br>
अन्तरिक्षे समासाद्य रावणिं कङ्कपत्रिणः।<br>
निकृत्य पतगा भूमौ पेतुस्ते शोणिताप्लुताः॥ ३०॥<br>
<br>
अतिमात्रं शरौघेण दीप्यमानौ नरोत्तमौ।<br>
तानिषून् पततो भल्लैरनेकैर्विचकर्ततुः॥ ३१॥<br>
<br>
यतो हि ददृशाते तौ शरान् निपतिताञ्छितान्।<br>
ततस्तु तौ दाशरथी ससृजातेऽस्त्रमुत्तमम्॥ ३२॥<br>
<br>
रावणिस्तु दिशः सर्वा रथेनातिरथोऽपतत्।<br>
विव्याध तौ दाशरथी लघ्वस्त्रो निशितैः शरैः॥ ३३॥<br>
<br>
तेनातिविद्धौ तौ वीरौ रुक्मपुङ्खैः सुसंहतैः।<br>
बभूवतुर्दाशरथी पुष्पिताविव किंशुकौ॥ ३४॥<br>
<br>
नास्य वेगगतिं कश्चिन्न च रूपं धनुः शरान्।<br>
न चास्य विदितं किंचित् सूर्यस्येवाभ्रसम्प्लवे॥ ३५॥<br>
<br>
तेन विद्धाश्च हरयो निहताश्च गतासवः।<br>
बभूवुः शतशस्तत्र पतिता धरणीतले॥ ३६॥<br>
<br>
लक्ष्मणस्तु ततः क्रुद्धो भ्रातरं वाक्यमब्रवीत्।<br>
ब्राह्ममस्त्रं प्रयोक्ष्यामि वधार्थं सर्वरक्षसाम्॥ ३७॥<br>
<br>
तमुवाच ततो रामो लक्ष्मणं शुभलक्षणम्।<br>
नैकस्य हेतो रक्षांसि पृथिव्यां हन्तुमर्हसि॥ ३८॥<br>
<br>
अयुध्यमानं प्रच्छन्नं प्राञ्जलिं शरणागतम्।<br>
पलायमानं मत्तं वा न हन्तुं त्वमिहार्हसि॥ ३९॥<br>
<br>
तस्यैव तु वधे यत्नं करिष्यामि महाभुज।<br>
आदेक्ष्यावो महावेगानस्त्रानाशीविषोपमान्॥ ४०॥<br>
<br>
तमेनं मायिनं क्षुद्रमन्तर्हितरथं बलात्।<br>
राक्षसं निहनिष्यन्ति दृष्ट्वा वानरयूथपाः॥ ४१॥<br>
<br>
यद्येष भूमिं विशते दिवं वा<br>
रसातलं वापि नभस्तलं वा।<br>
एवं विगूढोऽपि ममास्त्रदग्धः<br>
पतिष्यते भूमितले गतासुः॥ ४२॥<br>
<br>
इत्येवमुक्त्वा वचनं महार्थं<br>
रघुप्रवीरः प्लवगर्षभैर्वृतः।<br>
वधाय रौद्रस्य नृशंसकर्मण-<br>
स्तदा महात्मा त्वरितं निरीक्षते॥ ४३॥<br>
<br>
<b>इत्यार्षे श्रीमद्रामायणे वाल्मीकीये आदिकाव्ये युद्धकाण्डे अशीतितमः सर्गः ॥ ८० ॥	</b>
