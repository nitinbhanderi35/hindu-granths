<br>
<b>श्रीमद्वाल्मीकियरामायणे युद्धकाण्डे सप्तनवतितमः सर्गः ॥६-९७॥</b><br>
<br>
हन्यमाने बले तूर्णमन्योन्यं ते महामृधे।<br>
सरसीव महाघर्मे सूपक्षीणे बभूवतुः॥ १॥<br>
<br>
स्वबलस्य तु घातेन विरूपाक्षवधेन च।<br>
बभूव द्विगुणं क्रुद्धो रावणो राक्षसाधिपः॥ २॥<br>
<br>
प्रक्षीणं स्वबलं दृष्ट्वा वध्यमानं वलीमुखैः।<br>
बभूवास्य व्यथा युद्धे दृष्ट्वा दैवविपर्ययम्॥ ३॥<br>
<br>
उवाच च समीपस्थं महोदरमनन्तरम्।<br>
अस्मिन् काले महाबाहो जयाशा त्वयि मे स्थिता॥ ४॥<br>
<br>
जहि शत्रुचमूं वीर दर्शयाद्य पराक्रमम्।<br>
भर्तृपिण्डस्य कालोऽयं निर्वेष्टुं साधु युध्यताम्॥ ५॥<br>
<br>
एवमुक्तस्तथेत्युक्त्वा राक्षसेन्द्रो महोदरः।<br>
प्रविवेशारिसेनां स पतङ्ग इव पावकम्॥ ६॥<br>
<br>
ततः स कदनं चक्रे वानराणां महाबलः।<br>
भर्तृवाक्येन तेजस्वी स्वेन वीर्येण चोदितः॥ ७॥<br>
<br>
वानराश्च महासत्त्वाः प्रगृह्य विपुलाः शिलाः।<br>
प्रविश्यारिबलं भीमं जघ्नुस्ते सर्वराक्षसान्॥ ८॥<br>
<br>
महोदरः सुसंक्रुद्धः शरैः काञ्चनभूषणैः।<br>
चिच्छेद पाणिपादोरु वानराणां महाहवे॥ ९॥<br>
<br>
ततस्ते वानराः सर्वे राक्षसैरर्दिता भृशम्।<br>
दिशो दश द्रुताः केचित् केचित् सुग्रीवमाश्रिताः॥ १०॥<br>
<br>
प्रभग्नं समरे दृष्ट्वा वानराणां महाबलम्।<br>
अभिदुद्राव सुग्रीवो महोदरमनन्तरम्॥ ११॥<br>
<br>
प्रगृह्य विपुलां घोरां महीधरसमां शिलाम्।<br>
चिक्षेप च महातेजास्तद्वधाय हरीश्वरः॥ १२॥<br>
<br>
तामापतन्तीं सहसा शिलां दृष्ट्वा महोदरः।<br>
असम्भ्रान्तस्ततो बाणैर्निर्बिभेद दुरासदाम्॥ १३॥<br>
<br>
रक्षसा तेन बाणौघैर्निकृत्ता सा सहस्रधा।<br>
निपपात तदा भूमौ गृध्रचक्रमिवाकुलम्॥ १४॥<br>
<br>
तां तु भिन्नां शिलां दृष्ट्वा सुग्रीवः क्रोधमूर्च्छितः।<br>
सालमुत्पाट्य चिक्षेप तं स चिच्छेद नैकधा॥ १५॥<br>
<br>
शरैश्च विददारैनं शूरः परबलार्दनः।<br>
स ददर्श ततः क्रुद्धः परिघं पतितं भुवि॥ १६॥<br>
<br>
आविध्य तु स तं दीप्तं परिघं तस्य दर्शयन्।<br>
परिघेणोग्रवेगेन जघानास्य हयोत्तमान्॥ १७॥<br>
<br>
तस्माद्धतहयाद् वीरः सोऽवप्लुत्य महारथात्।<br>
गदां जग्राह संक्रुद्धो राक्षसोऽथ महोदरः॥ १८॥<br>
<br>
गदापरिघहस्तौ तौ युधि वीरौ समीयतुः।<br>
नर्दन्तौ गोवृषप्रख्यौ घनाविव सविद्युतौ॥ १९॥<br>
<br>
ततः क्रुद्धो गदां तस्मै चिक्षेप रजनीचरः।<br>
ज्वलन्तीं भास्कराभासां सुग्रीवाय महोदरः॥ २०॥<br>
<br>
गदां तां सुमहाघोरामापतन्तीं महाबलः।<br>
सुग्रीवो रोषताम्राक्षः समुद्यम्य महाहवे॥ २१॥<br>
<br>
आजघान गदां तस्य परिघेण हरीश्वरः।<br>
पपात तरसा भिन्नः परिघस्तस्य भूतले॥ २२॥<br>
<br>
ततो जग्राह तेजस्वी सुग्रीवो वसुधातलात्।<br>
आयसं मुसलं घोरं सर्वतो हेमभूषितम्॥ २३॥<br>
<br>
स तमुद्यम्य चिक्षेप सोऽप्यस्य प्राक्षिपद् गदाम्।<br>
भिन्नावन्योन्यमासाद्य पेततुस्तौ महीतले॥ २४॥<br>
<br>
ततो भिन्नप्रहरणौ मुष्टिभ्यां तौ समीयतुः।<br>
तेजोबलसमाविष्टौ दीप्ताविव हुताशनौ॥ २५॥<br>
<br>
जघ्नतुस्तौ तदान्योन्यं नदन्तौ च पुनः पुनः।<br>
तलैश्चान्योन्यमासाद्य पेततुश्च महीतले॥ २६॥<br>
<br>
उत्पेततुस्तदा तूर्णं जघ्नतुश्च परस्परम्।<br>
भुजैश्चिक्षिपतुर्वीरावन्योन्यमपराजितौ॥ २७॥<br>
<br>
जग्मतुस्तौ श्रमं वीरौ बाहुयुद्धे परंतपौ।<br>
आजहार तदा खड्गमदूरपरिवर्तिनम्॥ २८॥<br>
<br>
राक्षसश्चर्मणा सार्धं महावेगो महोदरः।<br>
तथैव च महाखड्गं चर्मणा पतितं सह।<br>
जग्राह वानरश्रेष्ठः सुग्रीवो वेगवत्तरः॥ २९॥<br>
<br>
ततो रोषपरीताङ्गौ नदन्तावभ्यधावताम्।<br>
उद्यतासी रणे हृष्टौ युधि शस्त्रविशारदौ॥ ३०॥<br>
<br>
दक्षिणं मण्डलं चोभौ सुतूर्णं सम्परीयतुः।<br>
अन्योन्यमभिसंक्रुद्धौ जये प्रणिहितावुभौ॥ ३१॥<br>
<br>
स तु शूरो महावेगो वीर्यश्लाघी महोदरः।<br>
महावर्मणि तं खड्गं पातयामास दुर्मतिः॥ ३२॥<br>
<br>
लग्नमुत्कर्षतः खड्गं खड्गेन कपिकुञ्जरः।<br>
जहार सशिरस्त्राणं कुण्डलोपगतं शिरः॥ ३३॥<br>
<br>
निकृत्तशिरसस्तस्य पतितस्य महीतले।<br>
तद् बलं राक्षसेन्द्रस्य दृष्ट्वा तत्र न दृश्यते॥ ३४॥<br>
<br>
हत्वा तं वानरैः सार्धं ननाद मुदितो हरिः।<br>
चुक्रोध च दशग्रीवो बभौ हृष्टश्च राघवः॥ ३५॥<br>
<br>
विषण्णवदनाः सर्वे राक्षसा दीनचेतसः।<br>
विद्रवन्ति ततः सर्वे भयवित्रस्तचेतसः॥ ३६॥<br>
<br>
महोदरं तं विनिपात्य भूमौ<br>
महागिरेः कीर्णमिवैकदेशम्।<br>
सूर्यात्मजस्तत्र रराज लक्ष्म्या<br>
सूर्यः स्वतेजोभिरिवाप्रधृष्यः॥ ३७॥<br>
<br>
अथ विजयमवाप्य वानरेन्द्रः<br>
समरमुखे सुरसिद्धयक्षसङ्घैः।<br>
अवनितलगतैश्च भूतसङ्घै-<br>
र्हरुषसमाकुलितैर्निरीक्ष्यमाणः॥ ३८॥<br>
<br>
<b>इत्यार्षे श्रीमद्रामायणे वाल्मीकीये आदिकाव्ये युद्धकाण्डे सप्तनवतितमः सर्गः ॥ ९७ ॥</b>
