<br>
श्रुत्वा हनूमतो वाक्यं यथावदनुपूर्वशः।<br>
ततोऽब्रवीन्महातेजा रामः सत्यपराक्रमः॥ १॥<br>
<br>
यन्निवेदयसे लङ्कां पुरीं भीमस्य रक्षसः।<br>
क्षिप्रमेनां वधिष्यामि सत्यमेतद् ब्रवीमि ते॥ २॥<br>
<br>
अस्मिन् मुहूर्ते सुग्रीव प्रयाणमभिरोचय।<br>
युक्तो मुहूर्ते विजये प्राप्तो मध्यं दिवाकरः॥ ३॥<br>
<br>
सीतां हृत्वा तु तद् यातु क्वासौ यास्यति जीवितः।<br>
सीता श्रुत्वाभियानं मे आशामेष्यति जीविते।<br>
जीवितान्तेऽमृतं स्पृष्ट्वा पीत्वामृतमिवातुरः॥ ४॥<br>
<br>
उत्तराफाल्गुनी ह्यद्य श्वस्तु हस्तेन योक्ष्यते।<br>
अभिप्रयाम सुग्रीव सर्वानीकसमावृताः॥ ५॥<br>
<br>
निमित्तानि च पश्यामि यानि प्रादुर्भवन्ति वै।<br>
निहत्य रावणं सीतामानयिष्यामि जानकीम्॥ ६॥<br>
<br>
उपरिष्टाद्धि नयनं स्फुरमाणमिमं मम।<br>
विजयं समनुप्राप्तं शंसतीव मनोरथम्॥ ७॥<br>
<br>
ततो वानरराजेन लक्ष्मणेन सुपूजितः।<br>
उवाच रामो धर्मात्मा पुनरप्यर्थकोविदः॥ ८॥<br>
<br>
अग्रे यातु बलस्यास्य नीलो मार्गमवेक्षितुम्।<br>
वृतः शतसहस्रेण वानराणां तरस्विनाम्॥ ९॥<br>
<br>
फलमूलवता नील शीतकाननवारिणा।<br>
पथा मधुमता चाशु सेनां सेनापते नय॥ १०॥<br>
<br>
दूषयेयुर्दुरात्मानः पथि मूलफलोदकम्।<br>
राक्षसाः पथि रक्षेथास्तेभ्यस्त्वं नित्यमुद्यतः॥ ११॥<br>
<br>
निम्नेषु वनदुर्गेषु वनेषु च वनौकसः।<br>
अभिप्लुत्याभिपश्येयुः परेषां निहितं बलम्॥ १२॥<br>
<br>
यत्तु फल्गु बलं किंचित् तदत्रैवोपपद्यताम्।<br>
एतद्धि कृत्यं घोरं नो विक्रमेण प्रयुज्यताम्॥ १३॥<br>
<br>
सागरौघनिभं भीममग्रानीकं महाबलाः।<br>
कपिसिंहाः प्रकर्षन्तु शतशोऽथ सहस्रशः॥ १४॥<br>
<br>
गजश्च गिरिसंकाशो गवयश्च महाबलः।<br>
गवाक्षश्चाग्रतो यातु गवां दृप्त इवर्षभः॥ १५॥<br>
<br>
यातु वानरवाहिन्या वानरः प्लवतां पतिः।<br>
पालयन् दक्षिणं पार्श्वमृषभो वानरर्षभः॥ १६॥<br>
<br>
गन्धहस्तीव दुर्धर्षस्तरस्वी गन्धमादनः।<br>
यातु वानरवाहिन्याः सव्यं पार्श्वमधिष्ठितः॥ १७॥<br>
<br>
यास्यामि बलमध्येऽहं बलौघमभिहर्षयन्।<br>
अधिरुह्य हनूमन्तमैरावतमिवेश्वरः॥ १८॥<br>
<br>
अङ्गदेनैष संयातु लक्ष्मणश्चान्तकोपमः।<br>
सार्वभौमेन भूतेशो द्रविणाधिपतिर्यथा॥ १९॥<br>
<br>
जाम्बवांश्च सुषेणश्च वेगदर्शी च वानरः।<br>
ऋक्षराजो महाबाहुः कुक्षिं रक्षन्तु ते त्रयः॥ २०॥<br>
<br>
राघवस्य वचः श्रुत्वा सुग्रीवो वाहिनीपतिः।<br>
व्यादिदेश महावीर्यो वानरान् वानरर्षभः॥ २१॥<br>
<br>
ते वानरगणाः सर्वे समुत्पत्य महौजसः।<br>
गुहाभ्यः शिखरेभ्यश्च आशु पुप्लुविरे तदा॥ २२॥<br>
<br>
ततो वानरराजेन लक्ष्मणेन च पूजितः।<br>
जगाम रामो धर्मात्मा ससैन्यो दक्षिणां दिशम्॥ २३॥<br>
<br>
शतैः शतसहस्रैश्च कोटिभिश्चायुतैरपि।<br>
वारणाभैश्च हरिभिर्ययौ परिवृतस्तदा॥ २४॥<br>
<br>
तं यान्तमनुयान्ती सा महती हरिवाहिनी।<br>
हृष्टाः प्रमुदिताः सर्वे सुग्रीवेणापि पालिताः॥ २५॥<br>
<br>
आप्लवन्तः प्लवन्तश्च गर्जन्तश्च प्लवंगमाः।<br>
क्ष्वेलन्तो निनदन्तश्च जग्मुर्वै दक्षिणां दिशम्॥ २६॥<br>
<br>
भक्षयन्तः सुगन्धीनि मधूनि च फलानि च।<br>
उद्वहन्तो महावृक्षान् मञ्जरीपुञ्जधारिणः॥ २७॥<br>
<br>
अन्योन्यं सहसा दृप्ता निर्वहन्ति क्षिपन्ति च।<br>
पतन्तश्चोत्पतन्त्यन्ये पातयन्त्यपरे परान्॥ २८॥<br>
<br>
रावणो नो निहन्तव्यः सर्वे च रजनीचराः।<br>
इति गर्जन्ति हरयो राघवस्य समीपतः॥ २९॥<br>
<br>
पुरस्तादृषभो नीलो वीरः कुमुद एव च।<br>
पन्थानं शोधयन्ति स्म वानरैर्बहुभिः सह॥ ३०॥<br>
<br>
मध्ये तु राजा सुग्रीवो रामो लक्ष्मण एव च।<br>
बलिभिर्बहुभिर्भीमैर्वृतः शत्रुनिबर्हणः॥ ३१॥<br>
<br>
हरिः शतबलिर्वीरः कोटिभिर्दशभिर्वृतः।<br>
सर्वामेको ह्यवष्टभ्य ररक्ष हरिवाहिनीम्॥ ३२॥<br>
<br>
कोटीशतपरीवारः केसरी पनसो गजः।<br>
अर्कश्च बहुभिः पार्श्वमेकं तस्याभिरक्षति॥ ३३॥<br>
<br>
सुषेणो जाम्बवांश्चैव ऋक्षैर्बहुभिरावृतौ।<br>
सुग्रीवं पुरतः कृत्वा जघनं संररक्षतुः॥ ३४॥<br>
<br>
तेषां सेनापतिर्वीरो नीलो वानरपुंगवः।<br>
सम्पतन् प्लवतां श्रेष्ठस्तद् बलं पर्यवारयत्॥ ३५॥<br>
<br>
दरीमुखः प्रजङ्घश्च जम्भोऽथ रभसः कपिः।<br>
सर्वतश्च ययुर्वीरास्त्वरयन्तः प्लवंगमान्॥ ३६॥<br>
<br>
एवं ते हरिशार्दूला गच्छन्ति बलदर्पिताः।<br>
अपश्यन्त गिरिश्रेष्ठं सह्यं गिरिशतायुतम्॥ ३७॥<br>
<br>
सरांसि च सुफुल्लानि तटाकानि वराणि च।<br>
रामस्य शासनं ज्ञात्वा भीमकोपस्य भीतवत्॥ ३८॥<br>
<br>
वर्जयन् नागराभ्याशांस्तथा जनपदानपि।<br>
सागरौघनिभं भीमं तद् वानरबलं महत्॥ ३९॥<br>
<br>
निःससर्प महाघोरं भीमघोषमिवार्णवम्।<br>
तस्य दाशरथेः पार्श्वे शूरास्ते कपिकुञ्जराः॥ ४०॥<br>
<br>
तूर्णमापुप्लुवुः सर्वे सदश्वा इव चोदिताः।<br>
कपिभ्यामुह्यमानौ तौ शुशुभाते नरर्षभौ॥ ४१॥<br>
<br>
महद्भ्यामिव संस्पृष्टौ ग्रहाभ्यां चन्द्रभास्करौ।<br>
ततो वानरराजेन लक्ष्मणेन सुपूजितः॥ ४२॥<br>
<br>
जगाम रामो धर्मात्मा ससैन्यो दक्षिणां दिशम्।<br>
तमङ्गदगतो रामं लक्ष्मणः शुभया गिरा॥ ४३॥<br>
<br>
उवाच परिपूर्णार्थं पूर्णार्थप्रतिभानवान्।<br>
हृतामवाप्य वैदेहीं क्षिप्रं हत्वा च रावणम्॥ ४४॥<br>
<br>
समृद्धार्थः समृद्धार्थामयोध्यां प्रतियास्यसि।<br>
महान्ति च निमित्तानि दिवि भूमौ च राघव॥ ४५॥<br>
<br>
शुभानि तव पश्यामि सर्वाण्येवार्थसिद्धये।<br>
अनुवाति शिवो वायुः सेनां मृदुहितः सुखः॥ ४६॥<br>
<br>
पूर्णवल्गुस्वराश्चेमे प्रवदन्ति मृगद्विजाः।<br>
प्रसन्नाश्च दिशः सर्वा विमलश्च दिवाकरः॥ ४७॥<br>
<br>
उशना च प्रसन्नार्चिरनु त्वां भार्गवो गतः।<br>
ब्रह्मराशिर्विशुद्धश्च शुद्धाश्च परमर्षयः।<br>
अर्चिष्मन्तः प्रकाशन्ते ध्रुवं सर्वे प्रदक्षिणम्॥ ४८॥<br>
<br>
त्रिशङ्कुर्विमलो भाति राजर्षिः सपुरोहितः।<br>
पितामहः पुरोऽस्माकमिक्ष्वाकूणां महात्मनाम्॥ ४९॥<br>
<br>
विमले च प्रकाशेते विशाखे निरुपद्रवे।<br>
नक्षत्रं परमस्माकमिक्ष्वाकूणां महात्मनाम्॥ ५०॥<br>
<br>
नैर्ऋतं नैर्ऋतानां च नक्षत्रमतिपीड्यते।<br>
मूलो मूलवता स्पृष्टो धूप्यते धूमकेतुना॥ ५१॥<br>
<br>
सर्वं चैतद् विनाशाय राक्षसानामुपस्थितम्।<br>
काले कालगृहीतानां नक्षत्रं ग्रहपीडितम्॥ ५२॥<br>
<br>
प्रसन्नाः सुरसाश्चापो वनानि फलवन्ति च।<br>
प्रवान्ति नाधिका गन्धा यथर्तुकुसुमा द्रुमाः॥ ५३॥<br>
<br>
व्यूढानि कपिसैन्यानि प्रकाशन्तेऽधिकं प्रभो।<br>
देवानामिव सैन्यानि संग्रामे तारकामये।<br>
एवमार्य समीक्ष्यैतत् प्रीतो भवितुमर्हसि॥ ५४॥<br>
<br>
इति भ्रातरमाश्वास्य हृष्टः सौमित्रिरब्रवीत्।<br>
अथावृत्य महीं कृत्स्नां जगाम हरिवाहिनी॥ ५५॥<br>
<br>
ऋक्षवानरशार्दूलैर्नखद्रंष्ट्रायुधैरपि।<br>
कराग्रैश्चरणाग्रैश्च वानरैरुद्धतं रजः॥ ५६॥<br>
<br>
भीममन्तर्दधे लोकं निवार्य सवितुः प्रभाम्।<br>
सपर्वतवनाकाशं दक्षिणां हरिवाहिनी॥ ५७॥<br>
<br>
छादयन्ती ययौ भीमा द्यामिवाम्बुदसंततिः।<br>
उत्तरन्त्याश्च सेनायाः सततं बहुयोजनम्॥ ५८॥<br>
<br>
नदीस्रोतांसि सर्वाणि सस्यन्दुर्विपरीतवत्।<br>
सरांसि विमलाम्भांसि द्रुमाकीर्णांश्च पर्वतान्॥ ५९॥<br>
<br>
समान् भूमिप्रदेशांश्च वनानि फलवन्ति च।<br>
मध्येन च समन्ताच्च तिर्यक् चाधश्च साविशत्॥ ६०॥<br>
<br>
समावृत्य महीं कृत्स्नां जगाम महती चमूः।<br>
ते हृष्टवदनाः सर्वे जग्मुर्मारुतरंहसः॥ ६१॥<br>
<br>
हरयो राघवस्यार्थे समारोपितविक्रमाः।<br>
हर्षं वीर्यं बलोद्रेकान् दर्शयन्तः परस्परम्॥ ६२॥<br>
<br>
यौवनोत्सेकजाद् दर्पाद् विविधांश्चक्रुरध्वनि।<br>
तत्र केचिद् द्रुतं जग्मुरुत्पेतुश्च तथापरे॥ ६३॥<br>
<br>
केचित् किलकिलां चक्रुर्वानरा वनगोचराः।<br>
प्रास्फोटयंश्च पुच्छानि संनिजघ्नुः पदान्यपि॥ ६४॥<br>
<br>
भुजान् विक्षिप्य शैलांश्च द्रुमानन्ये बभञ्जिरे।<br>
आरोहन्तश्च शृङ्गाणि गिरीणां गिरिगोचराः॥ ६५॥<br>
<br>
महानादान् प्रमुञ्चन्ति क्ष्वेडामन्ये प्रचक्रिरे।<br>
ऊरुवेगैश्च ममृदुर्लताजालान्यनेकशः॥ ६६॥<br>
<br>
जृम्भमाणाश्च विक्रान्ता विचिक्रीडुः शिलाद्रुमैः।<br>
ततः शतसहस्रैश्च कोटिभिश्च सहस्रशः॥ ६७॥<br>
<br>
वानराणां सुघोराणां श्रीमत्परिवृता मही।<br>
सा स्म याति दिवारात्रं महती हरिवाहिनी॥ ६८॥<br>
<br>
प्रहृष्टमुदिताः सर्वे सुग्रीवेणाभिपालिताः।<br>
वानरास्त्वरिता यान्ति सर्वे युद्धाभिनन्दिनः।<br>
प्रमोक्षयिषवः सीतां मुहूर्तं क्वापि नावसन्॥ ६९॥<br>
<br>
ततः पादपसम्बाधं नानावनसमायुतम्।<br>
सह्यपर्वतमासाद्य वानरास्ते समारुहन्॥ ७०॥<br>
<br>
काननानि विचित्राणि नदीप्रस्रवणानि च।<br>
पश्यन्नपि ययौ रामः सह्यस्य मलयस्य च॥ ७१॥<br>
<br>
चम्पकांस्तिलकांश्चूतानशोकान् सिन्दुवारकान्।<br>
तिनिशान् करवीरांश्च भञ्जन्ति स्म प्लवंगमाः॥ ७२॥<br>
<br>
अङ्कोलांश्च करञ्जांश्च प्लक्षन्यग्रोधपादपान्।<br>
जम्बूकामलकान् नीपान् भञ्जन्ति स्म प्लवंगमाः॥ ७३॥<br>
<br>
प्रस्तरेषु च रम्येषु विविधाः काननद्रुमाः।<br>
वायुवेगप्रचलिताः पुष्पैरवकिरन्ति तान्॥ ७४॥<br>
<br>
मारुतः सुखसंस्पर्शो वाति चन्दनशीतलः।<br>
षट्पदैरनुकूजद्भिर्वनेषु मधुगन्धिषु॥ ७५॥<br>
<br>
अधिकं शैलराजस्तु धातुभिस्तु विभूषितः।<br>
धातुभ्यः प्रसृतो रेणुर्वायुवेगेन घट्टितः॥ ७६॥<br>
<br>
सुमहद्वानरानीकं छादयामास सर्वतः।<br>
गिरिप्रस्थेषु रम्येषु सर्वतः सम्प्रपुष्पिताः॥ ७७॥<br>
<br>
केतक्यः सिन्दुवाराश्च वासन्त्यश्च मनोरमाः।<br>
माधव्यो गन्धपूर्णाश्च कुन्दगुल्माश्च पुष्पिताः॥ ७८॥<br>
<br>
चिरिबिल्वा मधूकाश्च वञ्जुला बकुलास्तथा।<br>
रञ्जकास्तिलकाश्चैव नागवृक्षाश्च पुष्पिताः॥ ७९॥<br>
<br>
चूताः पाटलिकाश्चैव कोविदाराश्च पुष्पिताः।<br>
मुचुलिन्दार्जुनाश्चैव शिंशपाः कुटजास्तथा॥ ८०॥<br>
<br>
हिन्तालास्तिनिशाश्चैव चूर्णका नीपकास्तथा।<br>
नीलाशोकाश्च सरला अङ्कोलाः पद्मकास्तथा॥ ८१॥<br>
<br>
प्रीयमाणैः प्लवंगैस्तु सर्वे पर्याकुलीकृताः।<br>
वाप्यस्तस्मिन् गिरौ रम्याः पल्वलानि तथैव च॥ ८२॥<br>
<br>
चक्रवाकानुचरिताः कारण्डवनिषेविताः।<br>
प्लवैः क्रौञ्चैश्च संकीर्णा वराहमृगसेविताः॥ ८३॥<br>
<br>
ऋक्षैस्तरक्षुभिः सिंहैः शार्दूलैश्च भयावहैः।<br>
व्यालैश्च बहुभिर्भीमैः सेव्यमानाः समन्ततः॥ ८४॥<br>
<br>
पद्मैः सौगन्धिकैः फुल्लैः कुमुदैश्चोत्पलैस्तथा।<br>
वारिजैर्विविधैः पुष्पै रम्यास्तत्र जलाशयाः॥ ८५॥<br>
<br>
तस्य सानुषु कूजन्ति नानाद्विजगणास्तथा।<br>
स्नात्वा पीत्वोदकान्यत्र जले क्रीडन्ति वानराः॥ ८६॥<br>
<br>
अन्योन्यं प्लावयन्ति स्म शैलमारुह्य वानराः।<br>
फलान्यमृतगन्धीनि मूलानि कुसुमानि च॥ ८७॥<br>
<br>
बभञ्जुर्वानरास्तत्र पादपानां मदोत्कटाः।<br>
द्रोणमात्रप्रमाणानि लम्बमानानि वानराः॥ ८८॥<br>
<br>
ययुः पिबन्तः स्वस्थास्ते मधूनि मधुपिङ्गलाः।<br>
पादपानवभञ्जन्तो विकर्षन्तस्तथा लताः॥ ८९॥<br>
<br>
विधमन्तो गिरिवरान् प्रययुः प्लवगर्षभाः।<br>
वृक्षेभ्योऽन्ये तु कपयो नदन्तो मधु दर्पिताः॥ ९०॥<br>
<br>
अन्ये वृक्षान् प्रपद्यन्ते प्रपिबन्त्यपि चापरे।<br>
बभूव वसुधा तैस्तु सम्पूर्णा हरिपुङ्गवैः।<br>
यथा कमलकेदारैः पक्वैरिव वसुंधरा॥ ९१॥<br>
<br>
महेन्द्रमथ सम्प्राप्य रामो राजीवलोचनः।<br>
आरुरोह महाबाहुः शिखरं द्रुमभूषितम्॥ ९२॥<br>
<br>
ततः शिखरमारुह्य रामो दशरथात्मजः।<br>
कूर्ममीनसमाकीर्णमपश्यत् सलिलाशयम्॥ ९३॥<br>
<br>
ते सह्यं समतिक्रम्य मलयं च महागिरिम्।<br>
आसेदुरानुपूर्व्येण समुद्रं भीमनिःस्वनम्॥ ९४॥<br>
<br>
अवरुह्य जगामाशु वेलावनमनुत्तमम्।<br>
रामो रमयतां श्रेष्ठः ससुग्रीवः सलक्ष्मणः॥ ९५॥<br>
<br>
अथ धौतोपलतलां तोयौघैः सहसोत्थितैः।<br>
वेलामासाद्य विपुलां रामो वचनमब्रवीत्॥ ९६॥<br>
<br>
एते वयमनुप्राप्ताः सुग्रीव वरुणालयम्।<br>
इहेदानीं विचिन्ता सा या नः पूर्वमुपस्थिता॥ ९७॥<br>
<br>
अतः परमतीरोऽयं सागरः सरितां पतिः।<br>
न चायमनुपायेन शक्यस्तरितुमर्णवः॥ ९८॥<br>
<br>
तदिहैव निवेशोऽस्तु मन्त्रः प्रस्तूयतामिह।<br>
यथेदं वानरबलं परं पारमवाप्नुयात्॥ ९९॥<br>
<br>
इतीव स महाबाहुः सीताहरणकर्शितः।<br>
रामः सागरमासाद्य वासमाज्ञापयत् तदा॥ १००॥<br>
<br>
सर्वाः सेना निवेश्यन्तां वेलायां हरिपुङ्गव।<br>
सम्प्राप्तो मन्त्रकालो नः सागरस्येह लङ्घने॥ १०१॥<br>
<br>
स्वां स्वां सेनां समुत्सृज्य मा च कश्चित् कुतो व्रजेत्।<br>
गच्छन्तु वानराः शूरा ज्ञेयं छन्नं भयं च नः॥ १०२॥<br>
<br>
रामस्य वचनं श्रुत्वा सुग्रीवः सहलक्ष्मणः।<br>
सेनां निवेशयत् तीरे सागरस्य द्रुमायुते॥ १०३॥<br>
<br>
विरराज समीपस्थं सागरस्य च तद् बलम्।<br>
मधुपाण्डुजलः श्रीमान् द्वितीय इव सागरः॥ १०४॥<br>
<br>
वेलावनमुपागम्य ततस्ते हरिपुङ्गवाः।<br>
निविष्टाश्च परं पारं काङ्क्षमाणा महोदधेः॥ १०५॥<br>
<br>
तेषां निविशमानानां सैन्यसंनाहनिःस्वनः।<br>
अन्तर्धाय महानादमर्णवस्य प्रशुश्रुवे॥ १०६॥<br>
<br>
सा वानराणां ध्वजिनी सुग्रीवेणाभिपालिता।<br>
त्रिधा निविष्टा महती रामस्यार्थपराभवत्॥ १०७॥<br>
<br>
सा महार्णवमासाद्य हृष्टा वानरवाहिनी।<br>
वायुवेगसमाधूतं पश्यमाना महार्णवम्॥ १०८॥<br>
<br>
दूरपारमसम्बाधं रक्षोगणनिषेवितम्।<br>
पश्यन्तो वरुणावासं निषेदुर्हरियूथपाः॥ १०९॥<br>
<br>
चण्डनक्रग्राहघोरं क्षपादौ दिवसक्षये।<br>
हसन्तमिव फेनौघैर्नृत्यन्तमिव चोर्मिभिः॥ ११०॥<br>
<br>
चन्द्रोदये समुद्भूतं प्रतिचन्द्रसमाकुलम्।<br>
चण्डानिलमहाग्राहैः कीर्णं तिमितिमिंगिलैः॥ १११॥<br>
<br>
दीप्तभोगैरिवाकीर्णं भुजङ्गैर्वरुणालयम्।<br>
अवगाढं महासत्त्वैर्नानाशैलसमाकुलम्॥ ११२॥<br>
<br>
सुदुर्गं दुर्गमार्गं तमगाधमसुरालयम्।<br>
मकरैर्नागभोगैश्च विगाढा वातलोलिताः।<br>
उत्पेतुश्च निपेतुश्च प्रहृष्टा जलराशयः॥ ११३॥<br>
<br>
अग्निचूर्णमिवाविद्धं भास्वराम्बुमहोरगम्।<br>
सुरारिनिलयं घोरं पातालविषयं सदा॥ ११४॥<br>
<br>
सागरं चाम्बरप्रख्यमम्बरं सागरोपमम्।<br>
सागरं चाम्बरं चेति निर्विशेषमदृश्यत॥ ११५॥<br>
<br>
सम्पृक्तं नभसाप्यम्भः सम्पृक्तं च नभोऽम्भसा।<br>
तादृग्रूपे स्म दृश्येते तारारत्नसमाकुले॥ ११६॥<br>
<br>
समुत्पतितमेघस्य वीचिमालाकुलस्य च।<br>
विशेषो न द्वयोरासीत् सागरस्याम्बरस्य च॥ ११७॥<br>
<br>
अन्योन्यैरहताः सक्ताः सस्वनुर्भीमनिःस्वनाः।<br>
ऊर्मयः सिन्धुराजस्य महाभेर्य इवाम्बरे॥ ११८॥<br>
<br>
रत्नौघजलसंनादं विषक्तमिव वायुना।<br>
उत्पतन्तमिव क्रुद्धं यादोगणसमाकुलम्॥ ११९॥<br>
<br>
ददृशुस्ते महात्मानो वाताहतजलाशयम्।<br>
अनिलोद्‍धूतमाकाशे प्रवलान्तमिवोर्मिभिः॥ १२०॥<br>
<br>
ततो विस्मयमापन्ना हरयो ददृशुः स्थिताः।<br>
भ्रान्तोर्मिजालसंनादं प्रलोलमिव सागरम्॥ १२१॥<br>
