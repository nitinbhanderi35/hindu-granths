<br>
<b>श्रीमद्वाल्मीकियरामायणे युद्धकाण्डे अष्टसप्ततितमः सर्गः ॥६-७८॥</b><br>
<br>
निकुम्भं निहतं श्रुत्वा कुम्भं च विनिपातितम्।<br>
रावणः परमामर्षी प्रजज्वालानलो यथा॥ १॥<br>
<br>
नैर्ऋतः क्रोधशोकाभ्यां द्वाभ्यां तु परिमूर्च्छितः।<br>
खरपुत्रं विशालाक्षं मकराक्षमचोदयत्॥ २॥<br>
<br>
गच्छ पुत्र मयाऽऽज्ञप्तो बलेनाभिसमन्वितः।<br>
राघवं लक्ष्मणं चैव जहि तौ सवनौकसौ॥ ३॥<br>
<br>
रावणस्य वचः श्रुत्वा शूरमानी खरात्मजः।<br>
बाढमित्यब्रवीद‍्धृष्टो मकराक्षो निशाचरम्॥ ४॥<br>
<br>
सोऽभिवाद्य दशग्रीवं कृत्वा चापि प्रदक्षिणम्।<br>
निर्जगाम गृहाच्छुभ्राद् रावणस्याज्ञया बली॥ ५॥<br>
<br>
समीपस्थं बलाध्यक्षं खरपुत्रोऽब्रवीद् वचः।<br>
रथमानीयतां तूर्णं सैन्यं त्वानीयतां त्वरात्॥ ६॥<br>
<br>
तस्य तद् वचनं श्रुत्वा बलाध्यक्षो निशाचरः।<br>
स्यन्दनं च बलं चैव समीपं प्रत्यपादयत्॥ ७॥<br>
<br>
प्रदक्षिणं रथं कृत्वा समारुह्य निशाचरः।<br>
सूतं संचोदयामास शीघ्रं वै रथमावह॥ ८॥<br>
<br>
अथ तान् राक्षसान् सर्वान् मकराक्षोऽब्रवीदिदम्।<br>
यूयं सर्वे प्रयुध्यध्वं पुरस्तान्मम राक्षसाः॥ ९॥<br>
<br>
अहं राक्षसराजेन रावणेन महात्मना।<br>
आज्ञप्तः समरे हन्तुं तावुभौ रामलक्ष्मणौ॥ १०॥<br>
<br>
अद्य रामं वधिष्यामि लक्ष्मणं च निशाचराः।<br>
शाखामृगं च सुग्रीवं वानरांश्च शरोत्तमैः॥ ११॥<br>
<br>
अद्य शूलनिपातैश्च वानराणां महाचमूम्।<br>
प्रदहिष्यामि सम्प्राप्तां शुष्केन्धनमिवानलः॥ १२॥<br>
<br>
मकराक्षस्य तच्छ्रुत्वा वचनं ते निशाचराः।<br>
सर्वे नानायुधोपेता बलवन्तः समाहिताः॥ १३॥<br>
<br>
ते कामरूपिणः क्रूरा दंष्ट्रिणः पिङ्गलेक्षणाः।<br>
मातंगा इव नर्दन्तो ध्वस्तकेशा भयावहाः॥ १४॥<br>
<br>
परिवार्य महाकाया महाकायं खरात्मजम्।<br>
अभिजग्मुस्ततो हृष्टाश्चालयन्तो वसुन्धराम्॥ १५॥<br>
<br>
शङ्खभेरीसहस्राणामाहतानां समन्ततः।<br>
क्ष्वेलितास्फोटितानां च तत्र शब्दो महानभूत्॥ १६॥<br>
<br>
प्रभ्रष्टोऽथ करात् तस्य प्रतोदः सारथेस्तदा।<br>
पपात सहसा दैवाद् ध्वजस्तस्य तु रक्षसः॥ १७॥<br>
<br>
तस्य ते रथसंयुक्ता हया विक्रमवर्जिताः।<br>
चरणैराकुलैर्गत्वा दीनाः सास्रमुखा ययुः॥ १८॥<br>
<br>
प्रवाति पवनस्तस्मिन् सपांसुः खरदारुणः।<br>
निर्याणे तस्य रौद्रस्य मकराक्षस्य दुर्मतेः॥ १९॥<br>
<br>
तानि दृष्ट्वा निमित्तानि राक्षसा वीर्यवत्तमाः।<br>
अचिन्त्य निर्गताः सर्वे यत्र तौ रामलक्ष्मणौ॥ २०॥<br>
<br>
घनगजमहिषाङ्गतुल्यवर्णाः<br>
समरमुखेष्वसकृद‍्गदासिभिन्नाः।<br>
अहमहमिति युद्धकौशलास्ते<br>
रजनिचराः परिबभ्रमुर्मुहुस्ते॥ २१॥<br>
<br>
<br>
<b>इत्यार्षे श्रीमद्रामायणे वाल्मीकीये आदिकाव्ये युद्धकाण्डे अष्टसप्ततितमः सर्गः ॥ ७८ ॥</b>
