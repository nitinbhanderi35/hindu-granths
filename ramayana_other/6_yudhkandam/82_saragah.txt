<br>
<b>श्रीमद्वाल्मीकियरामायणे युद्धकाण्डे द्व्यशीततमः सर्गः ॥६-८२॥</b><br>
<br>
श्रुत्वा तु भीमनिर्ह्रादं शक्राशनिसमस्वनम्।<br>
वीक्ष्यमाणा दिशः सर्वा दुद्रुवुर्वानरा भृशम्॥ १॥<br>
<br>
तानुवाच ततः सर्वान् हनूमान् मारुतात्मजः।<br>
विषण्णवदनान् दीनांस्त्रस्तान् विद्रवतः पृथक्॥ २॥<br>
<br>
कस्माद् विषण्णवदना विद्रवध्वं प्लवंगमाः।<br>
त्यक्तयुद्धसमुत्साहाः शूरत्वं क्व नु वो गतम्॥ ३॥<br>
<br>
पृष्ठतोऽनुव्रजध्वं मामग्रतो यान्तमाहवे।<br>
शूरैरभिजनोपेतैरयुक्तं हि निवर्तितुम्॥ ४॥<br>
<br>
एवमुक्ताः सुसंक्रुद्धा वायुपुत्रेण धीमता।<br>
शैलशृङ्गान् द्रुमांश्चैव जगृहुर्हृष्टमानसाः॥ ५॥<br>
<br>
अभिपेतुश्च गर्जन्तो राक्षसान् वानरर्षभाः।<br>
परिवार्य हनूमन्तमन्वयुश्च महाहवे॥ ६॥<br>
<br>
स तैर्वानरमुख्यैस्तु हनूमान् सर्वतो वृतः।<br>
हुताशन इवार्चिष्मानदहच्छत्रुवाहिनीम्॥ ७॥<br>
<br>
स राक्षसानां कदनं चकार सुमहाकपिः।<br>
वृतो वानरसैन्येन कालान्तकयमोपमः॥ ८॥<br>
<br>
स तु शोकेन चाविष्टः कोपेन महता कपिः।<br>
हनूमान् रावणिरथे महतीं पातयच्छिलाम्॥ ९॥<br>
<br>
तामापतन्तीं दृष्ट्वैव रथः सारथिना तदा।<br>
विधेयाश्वसमायुक्तः विदूरमपवाहितः॥ १०॥<br>
<br>
तमिन्द्रजितमप्राप्य रथस्थं सहसारथिम्।<br>
विवेश धरणीं भित्त्वा सा शिला व्यर्थमुद्यता॥ ११॥<br>
<br>
पतितायां शिलायां तु व्यथिता रक्षसां चमूः।<br>
निपतन्त्या च शिलया राक्षसा मथिता भृशम्॥ १२॥<br>
<br>
तमभ्यधावन् शतशो नदन्तः काननौकसः।<br>
ते द्रुमांश्च महाकाया गिरिशृङ्गाणि चोद्यताः॥ १३॥<br>
<br>
क्षिपन्तीन्द्रजितं संख्ये वानरा भीमविक्रमाः।<br>
वृक्षशैलमहावर्षं विसृजन्तः प्लवंगमाः॥ १४॥<br>
<br>
शत्रूणां कदनं चक्रुर्नेदुश्च विविधैः स्वनैः।<br>
वानरैस्तैर्महाभीमैर्घोररूपा निशाचराः॥ १५॥<br>
<br>
वीर्यादभिहता वृक्षैर्व्यचेष्टन्त रणक्षितौ।<br>
स सैन्यमभिवीक्ष्याथ वानरार्दितमिन्द्रजित्॥ १६॥<br>
<br>
प्रगृहीतायुधः क्रुद्धः परानभिमुखो ययौ।<br>
स शरौघानवसृजन् स्वसैन्येनाभिसंवृतः॥ १७॥<br>
<br>
जघान कपिशार्दूलान् सुबहून् दृढविक्रमः।<br>
शूलैरशनिभिः खड्गैः पट्टिशैः शूलमुद‍्गरैः॥ १८॥<br>
<br>
ते चाप्यनुचरांस्तस्य वानरा जघ्नुराहवे।<br>
सुस्कन्धविटपैः शैलैः शिलाभिश्च महाबलः॥ १९॥<br>
<br>
हनूमान् कदनं चक्रे रक्षसां भीमकर्मणाम्।<br>
संनिवार्य परानीकमब्रवीत् तान् वनौकसः॥ २०॥<br>
<br>
हनूमान् संनिवर्तध्वं न नः साध्यमिदं बलम्।<br>
त्यक्त्वा प्राणान् विचेष्टन्तो रामप्रियचिकीर्षवः॥ २१॥<br>
<br>
यन्निमित्तं हि युध्यामो हता सा जनकात्मजा।<br>
इममर्थं हि विज्ञाप्य रामं सुग्रीवमेव च॥ २२॥<br>
<br>
तौ यत् प्रतिविधास्येते तत् करिष्यामहे वयम्।<br>
इत्युक्त्वा वानरश्रेष्ठो वारयन् सर्ववानरान्॥ २३॥<br>
<br>
शनैः शनैरसंत्रस्तः सबलः संन्यवर्तत।<br>
ततः प्रेक्ष्य हनूमन्तं व्रजन्तं यत्र राघवः॥ २४॥<br>
<br>
स होतुकामो दुष्टात्मा गतश्चैत्यं निकुम्भिलाम्।<br>
निकुम्भिलामधिष्ठाय पावकं जुहवेन्द्रजित्॥ २५॥<br>
<br>
यज्ञभूम्यां ततो गत्वा पावकस्तेन रक्षसा।<br>
हूयमानः प्रजज्वाल होमशोणितभुक् तदा॥ २६॥<br>
<br>
सार्चिःपिनद्धो ददृशे होमशोणिततर्पितः।<br>
संध्यागत इवादित्यः सुतीव्रोऽग्निः समुत्थितः॥ २७॥<br>
<br>
अथेन्द्रजिद् राक्षसभूतये तु<br>
जुहाव हव्यं विधिना विधानवित्।<br>
दृष्ट्वा व्यतिष्ठन्त च राक्षसास्ते<br>
महासमूहेषु नयानयज्ञाः॥ २८॥<br>
<br>
<br>
<b>इत्यार्षे श्रीमद्रामायणे वाल्मीकीये आदिकाव्ये युद्धकाण्डे द्व्यशीततमः सर्गः ॥ ८२ ॥</b>
