<br>
<b>श्रीमद्वाल्मीकियरामायणे युद्धकाण्डे अष्टाविंशत्यधिकशततमः सर्गः ॥६-१२८॥</b><br>
<br>
शिरस्यञ्जलिमाधाय कैकेयीनन्दिवर्धनः।<br>
बभाषे भरतो ज्येष्ठं रामं सत्यपराक्रमम्॥ १॥<br>
<br>
पूजिता मामिका माता दत्तं राज्यमिदं मम।<br>
तद् ददामि पुनस्तुभ्यं यथा त्वमददा मम॥ २॥<br>
<br>
धुरमेकाकिना न्यस्तां वृषभेण बलीयसा।<br>
किशोरवद् गुरुं भारं न वोढुमहमुत्सहे॥ ३॥<br>
<br>
वारिवेगेन महता भिन्नः सेतुरिव क्षरन्।<br>
दुर्बन्धनमिदं मन्ये राज्यच्छिद्रमसंवृतम्॥ ४॥<br>
<br>
गतिं खर इवाश्वस्य हंसस्येव च वायसः।<br>
नान्वेतुमुत्सहे वीर तव मार्गमरिंदम॥ ५॥<br>
<br>
यथा चारोपितो वृक्षो जातश्चान्तर्निवेशने।<br>
महानपि दुरारोहो महास्कन्धः प्रशाखवान्॥ ६॥<br>
<br>
शीर्येत पुष्पितो भूत्वा न फलानि प्रदर्शयन्।<br>
तस्य नानुभवेदर्थं यस्य हेतोः स रोपितः॥ ७॥<br>
<br>
एषोपमा महाबाहो त्वमर्थं वेत्तुमर्हसि।<br>
यद्यस्मान् मनुजेन्द्र त्वं भर्ता भृत्यान् न शाधि हि॥ ८॥<br>
<br>
जगदद्याभिषिक्तं त्वामनुपश्यतु राघव।<br>
प्रतपन्तमिवादित्यं मध्याह्ने दीप्ततेजसम्॥ ९॥<br>
<br>
तूर्यसंघातनिर्घोषैः काञ्चीनूपुरनिःस्वनैः।<br>
मधुरैर्गीतशब्दैश्च प्रतिबुध्यस्व शेष्व च॥ १०॥<br>
<br>
यावदावर्तते चक्रं यावती च वसुंधरा।<br>
तावत् त्वमिह लोकस्य स्वामित्वमनुवर्तय॥ ११॥<br>
<br>
भरतस्य वचः श्रुत्वा रामः परपुरञ्जयः।<br>
तथेति प्रतिजग्राह निषसादासने शुभे॥ १२॥<br>
<br>
ततः शत्रुघ्नवचनान्निपुणाः श्मश्रुवर्धनाः।<br>
सुखहस्ताः सुशीघ्राश्च राघवं पर्यवारयन्॥ १३॥<br>
<br>
पूर्वं तु भरते स्नाते लक्ष्मणे च महाबले।<br>
सुग्रीवे वानरेन्द्रे च राक्षसेन्द्रे विभीषणे॥ १४॥<br>
<br>
विशोधितजटः स्नातश्चित्रमाल्यानुलेपनः।<br>
महार्हवसनोपेतस्तस्थौ तत्र श्रिया ज्वलन्॥ १५॥<br>
<br>
प्रतिकर्म च रामस्य कारयामास वीर्यवान्।<br>
लक्ष्मणस्य च लक्ष्मीवानिक्ष्वाकुकुलवर्धनः॥ १६॥<br>
<br>
प्रतिकर्म च सीतायाः सर्वा दशरथस्त्रियः।<br>
आत्मनैव तदा चक्रुर्मनस्विन्यो मनोहरम्॥ १७॥<br>
<br>
ततो वानरपत्नीनां सर्वासामेव शोभनम्।<br>
चकार यत्नात् कौसल्या प्रहृष्टा पुत्रवत्सला॥ १८॥<br>
<br>
ततः शत्रुघ्नवचनात् सुमन्त्रो नाम सारथिः।<br>
योजयित्वाभिचक्राम रथं सर्वाङ्गशोभनम्॥ १९॥<br>
<br>
अग्न्यर्कामलसंकाशं दिव्यं दृष्ट्वा रथं स्थितम्।<br>
आरुरोह महाबाहू रामः परपुरंजयः॥ २०॥<br>
<br>
सुग्रीवो हनुमांश्चैव महेन्द्रसदृशद्युती।<br>
स्नातौ दिव्यनिभैर्वस्त्रैर्जग्मतुः शुभकुण्डलौ॥ २१॥<br>
<br>
सर्वाभरणजुष्टाश्च ययुस्ताः शुभकुण्डलाः।<br>
सुग्रीवपत्न्यः सीता च द्रष्टुं नगरमुत्सुकाः॥ २२॥<br>
<br>
अयोध्यायां च सचिवा राज्ञो दशरथस्य च।<br>
पुरोहितं पुरस्कृत्य मन्त्रयामासुरर्थवत्॥ २३॥<br>
<br>
अशोको विजयश्चैव सिद्धार्थश्च समाहिताः।<br>
मन्त्रयन् रामवृद्ध्यर्थमृद्ध्यर्थं नगरस्य च॥ २४॥<br>
<br>
सर्वमेवाभिषेकार्थं जयार्हस्य महात्मनः।<br>
कर्तुमर्हथ रामस्य यद् यन्मङ्गलपूर्वकम्॥ २५॥<br>
<br>
इति ते मन्त्रिणः सर्वे संदिश्य च पुरोहितः।<br>
नगरान्निर्ययुस्तूर्णं रामदर्शनबुद्धयः॥ २६॥<br>
<br>
हरियुक्तं सहस्राक्षो रथमिन्द्र इवानघः।<br>
प्रययौ रथमास्थाय रामो नगरमुत्तमम्॥ २७॥<br>
<br>
जग्राह भरतो रश्मीन् शत्रुघ्नश्छत्रमाददे।<br>
लक्ष्मणो व्यजनं तस्य मूर्ध्नि संवीजयंस्तदा॥ २८॥<br>
<br>
श्वेतं च वालव्यजनं जगृहे परितः स्थितः।<br>
अपरं चन्द्रसंकाशं राक्षसेन्द्रो विभीषणः॥ २९॥<br>
<br>
ऋषिसङ्घैस्तदाऽऽकाशे देवैश्च समरुद‍्गणैः।<br>
स्तूयमानस्य रामस्य शुश्रुवे मधुरध्वनिः॥ ३०॥<br>
<br>
ततः शत्रुञ्जयं नाम कुञ्जरं पर्वतोपमम्।<br>
आरुरोह महातेजाः सुग्रीवः प्लवगर्षभः॥ ३१॥<br>
<br>
नव नागसहस्राणि ययुरास्थाय वानराः।<br>
मानुषं विग्रहं कृत्वा सर्वाभरणभूषिताः॥ ३२॥<br>
<br>
शङ्खशब्दप्रणादैश्च दुन्दुभीनां च निःस्वनैः।<br>
प्रययौ पुरुषव्याघ्रस्तां पुरीं हर्म्यमालिनीम्॥ ३३॥<br>
<br>
ददृशुस्ते समायान्तं राघवं सपुरःसरम्।<br>
विराजमानं वपुषा रथेनातिरथं तदा॥ ३४॥<br>
<br>
ते वर्धयित्वा काकुत्स्थं रामेण प्रतिनन्दिताः।<br>
अनुजग्मुर्महात्मानं भ्रातृभिः परिवारितम्॥ ३५॥<br>
<br>
अमात्यैर्ब्राह्मणैश्चैव तथा प्रकृतिभिर्वृतः।<br>
श्रिया विरुरुचे रामो नक्षत्रैरिव चन्द्रमाः॥ ३६॥<br>
<br>
स पुरोगामिभिस्तूर्यैस्तालस्वस्तिकपाणिभिः।<br>
प्रव्याहरद्भिर्मुदितैर्मङ्गलानि वृतो ययौ॥ ३७॥<br>
<br>
अक्षतं जातरूपं च गावः कन्याः सहद्विजाः।<br>
नरा मोदकहस्ताश्च रामस्य पुरतो ययुः॥ ३८॥<br>
<br>
सख्यं च रामः सुग्रीवे प्रभावं चानिलात्मजे।<br>
वानराणां च तत् कर्म ह्याचचक्षेऽथ मन्त्रिणाम्॥ ३९॥<br>
<br>
श्रुत्वा च विस्मयं जग्मुरयोध्यापुरवासिनः।<br>
वानराणां च तत् कर्म राक्षसानां च तद् बलम्।<br>
विभीषणस्य संयोगमाचचक्षेऽथ मन्त्रिणाम्॥ ४०॥<br>
<br>
द्युतिमानेतदाख्याय रामो वानरसंयुतः।<br>
हृष्टपुष्टजनाकीर्णामयोध्यां प्रविवेश सः॥ ४१॥<br>
<br>
ततो ह्यभ्युच्छ्रयन् पौराः पताकाश्च गृहे गृहे।<br>
ऐक्ष्वाकाध्युषितं रम्यमाससाद पितुर्गृहम्॥ ४२॥<br>
<br>
अथाब्रवीद् राजपुत्रो भरतं धर्मिणां वरम्।<br>
अर्थोपहितया वाचा मधुरं रघुनन्दनः॥ ४३॥<br>
<br>
पितुर्भवनमासाद्य प्रविश्य च महात्मनः।<br>
कौसल्यां च सुमित्रां च कैकेयीमभिवाद्य च॥ ४४॥<br>
<br>
तच्च मद्भवनं श्रेष्ठं साशोकवनिकं महत्।<br>
मुक्तावैदूर्यसंकीर्णं सुग्रीवाय निवेदय॥ ४५॥<br>
<br>
तस्य तद् वचनं श्रुत्वा भरतः सत्यविक्रमः।<br>
हस्ते गृहीत्वा सुग्रीवं प्रविवेश तमालयम्॥ ४६॥<br>
<br>
ततस्तैलप्रदीपांश्च पर्यङ्कास्तरणानि च।<br>
गृहीत्वा विविशुः क्षिप्रं शत्रुघ्नेन प्रचोदिताः॥ ४७॥<br>
<br>
उवाच च महातेजाः सुग्रीवं राघवानुजः।<br>
अभिषेकाय रामस्य दूतानाज्ञापय प्रभो॥ ४८॥<br>
<br>
सौवर्णान् वानरेन्द्राणां चतुर्णां चतुरो घटान्।<br>
ददौ क्षिप्रं स सुग्रीवः सर्वरत्नविभूषितान्॥ ४९॥<br>
<br>
तथा प्रत्यूषसमये चतुर्णां सागराम्भसाम्।<br>
पूर्णैर्घटैः प्रतीक्षध्वं तथा कुरुत वानराः॥ ५०॥<br>
<br>
एवमुक्ता महात्मानो वानरा वारणोपमाः।<br>
उत्पेतुर्गगनं शीघ्रं गरुडा इव शीघ्रगाः॥ ५१॥<br>
<br>
जाम्बवांश्च हनूमांश्च वेगदर्शी च वानरः।<br>
ऋषभश्चैव कलशाञ्जलपूर्णानथानयन्॥ ५२॥<br>
नदीशतानां पञ्चानां जलं कुम्भैरुपाहरन्।<br>
<br>
पूर्वात् समुद्रात् कलशं जलपूर्णमथानयत्॥ ५३॥<br>
सुषेणः सत्त्वसम्पन्नः सर्वरत्नविभूषितम्।<br>
<br>
ऋषभो दक्षिणात्तूर्णं समुद्राज्जलमानयत्॥ ५४॥<br>
रक्तचन्दनकर्पूरैः संवृतं काञ्चनं घटम्।<br>
<br>
गवयः पश्चिमात् तोयमाजहार महार्णवात्॥ ५५॥<br>
रत्नकुम्भेन महता शीतं मारुतविक्रमः।<br>
<br>
उत्तराच्च जलं शीघ्रं गरुडानिलविक्रमः॥ ५६॥<br>
आजहार स धर्मात्मानिलः सर्वगुणान्वितः।<br>
<br>
ततस्तैर्वानरश्रेष्ठैरानीतं प्रेक्ष्य तज्जलम्॥ ५७॥<br>
अभिषेकाय रामस्य शत्रुघ्नः सचिवैः सह।<br>
पुरोहिताय श्रेष्ठाय सुहृद‍्भ्यश्च न्यवेदयत्॥ ५८॥<br>
<br>
ततः स प्रयतो वृद्धो वसिष्ठो ब्राह्मणैः सह।<br>
रामं रत्नमये पीठे ससीतं संन्यवेशयत्॥ ५९॥<br>
<br>
वसिष्ठो वामदेवश्च जाबालिरथ काश्यपः।<br>
कात्यायनः सुयज्ञश्च गौतमो विजयस्तथा॥ ६०॥<br>
<br>
अभ्यषिञ्चन्नरव्याघ्रं प्रसन्नेन सुगन्धिना।<br>
सलिलेन सहस्राक्षं वसवो वासवं यथा॥ ६१॥<br>
<br>
ऋत्विग्भिर्ब्राह्मणैः पूर्वं कन्याभिर्मन्त्रिभिस्तथा।<br>
योधैश्चैवाभ्यषिञ्चस्ते सम्प्रहृष्टैः सनैगमैः॥ ६२॥<br>
<br>
सर्वौषधिरसैश्चापि दैवतैर्नभसि स्थितैः।<br>
चतुर्भिर्लोकपालैश्च सर्वैर्देवैश्च संगतैः॥ ६३॥<br>
<br>
ब्रह्मणा निर्मितं पूर्वं किरीटं रत्नशोभितम्।<br>
अभिषिक्तः पुरा येन मनुस्तं दीप्ततेजसम्॥ ६४॥<br>
<br>
तस्यान्ववाये राजानः क्रमाद् येनाभिषेचिताः।<br>
सभायां हेमक्लृप्तायां शोभितायां महाधनैः॥ ६५॥<br>
<br>
रत्नैर्नानाविधैश्चैव चित्रितायां सुशोभनैः।<br>
नानारत्नमये पीठे कल्पयित्वा यथाविधि॥ ६६॥<br>
<br>
किरीटेन ततः पश्चाद् वसिष्ठेन महात्मना।<br>
ऋत्विग्भिर्भूषणैश्चैव समयोक्ष्यत राघवः॥ ६७॥<br>
<br>
छत्रं तस्य च जग्राह शत्रुघ्नः पाण्डुरं शुभम्।<br>
श्वेतं च वालव्यजनं सुग्रीवो वानरेश्वरः॥ ६८॥<br>
<br>
अपरं चन्द्रसंकाशं राक्षसेन्द्रो विभीषणः।<br>
मालां ज्वलन्तीं वपुषा काञ्चनीं शतपुष्कराम्॥ ६९॥<br>
<br>
राघवाय ददौ वायुर्वासवेन प्रचोदितः।<br>
सर्वरत्नसमायुक्तं मणिभिश्च विभूषितम्॥ ७०॥<br>
<br>
मुक्ताहारं नरेन्द्राय ददौ शक्रप्रचोदितः।<br>
प्रजगुर्देवगन्धर्वा ननृतुश्चाप्सरोगणाः॥ ७१॥<br>
<br>
अभिषेके तदर्हस्य तदा रामस्य धीमतः।<br>
भूमिः सस्यवती चैव फलवन्तश्च पादपाः॥ ७२॥<br>
<br>
गन्धवन्ति च पुष्पाणि बभूवू राघवोत्सवे।<br>
सहस्रशतमश्वानां धेनूनां च गवां तथा॥ ७३॥<br>
<br>
ददौ शतवृषान् पूर्वं द्विजेभ्यो मनुजर्षभः।<br>
त्रिंशत्कोटीर्हिरण्यस्य ब्राह्मणेभ्यो ददौ पुनः॥ ७४॥<br>
<br>
नानाभरणवस्त्राणि महार्हाणि च राघवः।<br>
अर्करश्मिप्रतीकाशां काञ्चनीं मणिविग्रहाम्॥ ७५॥<br>
<br>
सुग्रीवाय स्रजं दिव्यां प्रायच्छन्मनुजाधिपः।<br>
वैदूर्यमयचित्रे च चन्द्ररश्मिविभूषिते॥ ७६॥<br>
<br>
वालिपुत्राय धृतिमानङ्गदायाङ्गदे ददौ।<br>
मणिप्रवरजुष्टं तं मुक्ताहारमनुत्तमम्॥ ७७॥<br>
<br>
सीतायै प्रददौ रामश्चन्द्ररश्मिसमप्रभम्।<br>
अरजे वाससी दिव्ये शुभान्याभरणानि च॥ ७८॥<br>
<br>
अवेक्षमाणा वैदेही प्रददौ वायुसूनवे।<br>
अवमुच्यात्मनः कण्ठाद्धारं जनकनन्दिनी॥ ७९॥<br>
<br>
अवैक्षत हरीन् सर्वान् भर्तारं च मुहुर्मुहुः।<br>
तामिङ्गितज्ञः सम्प्रेक्ष्य बभाषे जनकात्मजाम्॥ ८०॥<br>
<br>
प्रदेहि सुभगे हारं यस्य तुष्टासि भामिनि।<br>
अथ सा वायुपुत्राय तं हारमसितेक्षणा॥ ८१॥<br>
<br>
तेजो धृतिर्यशो दाक्ष्यं सामर्थ्यं विनयो नयः।<br>
पौरुषं विक्रमो बुद्धिर्यस्मिन् नेतानि नित्यदा॥ ८२॥<br>
<br>
हनूमांस्तेन हारेण शुशुभे वानरर्षभः।<br>
चन्द्रांशुचयगौरेण श्वेताभ्रेण यथाचलः॥ ८३॥<br>
<br>
सर्वे वानरवृद्धाश्च ये चान्ये वानरोत्तमाः।<br>
वासोभिर्भूषणैश्चैव यथार्हं प्रतिपूजिताः॥ ८४॥<br>
<br>
विभीषणोऽथ सुग्रीवो हनूमाञ्जाम्बवांस्तथा।<br>
सर्वे वानरमुख्याश्च रामेणाक्लिष्टकर्मणा॥ ८५॥<br>
<br>
यथार्हं पूजिताः सर्वे कामै रत्नैश्च पुष्कलैः।<br>
प्रहृष्टमनसः सर्वे जग्मुरेव यथागतम्॥ ८६॥<br>
<br>
ततो द्विविदमैन्दाभ्यां नीलाय च परंतपः।<br>
सर्वान् कामगुणान् वीक्ष्य प्रददौ वसुधाधिपः॥ ८७॥<br>
<br>
दृष्ट्वा सर्वे महात्मानस्ततस्ते वानरर्षभाः।<br>
विसृष्टाः पार्थिवेन्द्रेण किष्किन्धां समुपागमन्॥ ८८॥<br>
<br>
सुग्रीवो वानरश्रेष्ठो दृष्ट्वा रामाभिषेचनम्।<br>
पूजितश्चैव रामेण किष्किन्धां प्राविशत् पुरीम्॥ ८९॥<br>
<br>
विभीषणोऽपि धर्मात्मा सह तैर्नैर्ऋतर्षभैः।<br>
लब्ध्वा कुलधनं राजा लङ्कां प्रायान्महायशाः॥ ९०॥<br>
<br>
स राज्यमखिलं शासन्निहतारिर्महायशाः।<br>
राघवः परमोदारः शशास परया मुदा।<br>
उवाच लक्ष्मणं रामो धर्मज्ञं धर्मवत्सलः॥ ९१॥<br>
<br>
आतिष्ठ धर्मज्ञ मया सहेमां<br>
गां पूर्वराजाध्युषितां बलेन।<br>
तुल्यं मया त्वं पितृभिर्धृता या<br>
तां यौवराज्ये धुरमुद्वहस्व॥ ९२॥<br>
<br>
सर्वात्मना पर्यनुनीयमानो<br>
यदा न सौमित्रिरुपैति योगम्।<br>
नियुज्यमानो भुवि यौवराज्ये<br>
ततोऽभ्यषिञ्चद् भरतं महात्मा॥ ९३॥<br>
<br>
पौण्डरीकाश्वमेधाभ्यां वाजपेयेन चासकृत्।<br>
अन्यैश्च विविधैर्यज्ञैरयजत् पार्थिवात्मजः॥ ९४॥<br>
<br>
राज्यं दशसहस्राणि प्राप्य वर्षाणि राघवः।<br>
शताश्वमेधानाजह्रे सदश्वान् भूरिदक्षिणान्॥ ९५॥<br>
<br>
आजानुलम्बिबाहुः स महावक्षाः प्रतापवान्।<br>
लक्ष्मणानुचरो रामः शशास पृथिवीमिमाम्॥ ९६॥<br>
<br>
राघवश्चापि धर्मात्मा प्राप्य राज्यमनुत्तमम्।<br>
ईजे बहुविधैर्यज्ञैः ससुहृज्ज्ञातिबान्धवः॥ ९७॥<br>
<br>
न पर्यदेवन् विधवा न च व्यालकृतं भयम्।<br>
न व्याधिजं भयं चासीद् रामे राज्यं प्रशासति॥ ९८॥<br>
<br>
निर्दस्युरभवल्लोको नानर्थं कश्चिदस्पृशत्।<br>
न च स्म वृद्धा बालानां प्रेतकार्याणि कुर्वते॥ ९९॥<br>
<br>
सर्वं मुदितमेवासीत् सर्वो धर्मपरोऽभवत्।<br>
राममेवानुपश्यन्तो नाभ्यहिंसन् परस्परम्॥ १००॥<br>
<br>
आसन् वर्षसहस्राणि तथा पुत्रसहस्रिणः।<br>
निरामया विशोकाश्च रामे राज्यं प्रशासति॥ १०१॥<br>
<br>
रामो रामो राम इति प्रजानामभवन् कथाः।<br>
रामभूतं जगदभूद् रामे राज्यं प्रशासति॥ १०२॥<br>
<br>
नित्यमूला नित्यफलास्तरवस्तत्र पुष्पिताः।<br>
कामवर्षी च पर्जन्यः सुखस्पर्शश्च मारुतः॥ १०३॥<br>
<br>
ब्राह्मणाः क्षत्रिया वैश्याः शूद्रा लोभविवर्जिताः।<br>
स्वकर्मसु प्रवर्तन्ते तुष्टाः स्वैरेव कर्मभिः॥ १०४॥<br>
<br>
आसन् प्रजा धर्मपरा रामे शासति नानृताः।<br>
सर्वे लक्षणसम्पन्नाः सर्वे धर्मपरायणाः॥ १०५॥<br>
<br>
दशवर्षसहस्राणि दशवर्षशतानि च।<br>
भ्रातृभिः सहितः श्रीमान् रामो राज्यमकारयत्॥ १०६॥<br>
<br>
धर्म्यं यशस्यमायुष्यं राज्ञां च विजयावहम्।<br>
आदिकाव्यमिदं चार्षं पुरा वाल्मीकिना कृतम्॥ १०७॥<br>
<br>
यः शृणोति सदा लोके नरः पापात् प्रमुच्यते।<br>
पुत्रकामश्च पुत्रान् वै धनकामो धनानि च॥ १०८॥<br>
<br>
लभते मनुजो लोके श्रुत्वा रामाभिषेचनम्।<br>
महीं विजयते राजा रिपूंश्चाप्यधितिष्ठति॥ १०९॥<br>
<br>
राघवेण यथा माता सुमित्रा लक्ष्मणेन च।<br>
भरतेन च कैकेयी जीवपुत्रास्तथा स्त्रियः॥ ११०॥<br>
<br>
भविष्यन्ति सदानन्दाः पुत्रपौत्रसमन्विताः।<br>
श्रुत्वा रामायणमिदं दीर्घमायुश्च विन्दति॥ १११॥<br>
<br>
रामस्य विजयं चेमं सर्वमक्लिष्टकर्मणः।<br>
शृणोति य इदं काव्यं पुरा वाल्मीकिना कृतम्॥ ११२॥<br>
<br>
श्रद्दधानो जितक्रोधो दुर्गाण्यतितरत्यसौ।<br>
समागम्य प्रवासान्ते रमन्ते सह बान्धवैः॥ ११३॥<br>
<br>
शृण्वन्ति य इदं काव्यं पुरा वाल्मीकिना कृतम्।<br>
ते प्रार्थितान् वरान् सर्वान् प्राप्नुवन्तीह राघवात्॥ ११४॥<br>
<br>
श्रवणेन सुराः सर्वे प्रीयन्ते सम्प्रशृण्वताम्।<br>
विनायकाश्च शाम्यन्ति गृहे तिष्ठन्ति यस्य वै॥ ११५॥<br>
<br>
विजयेत महीं राजा प्रवासी स्वस्तिमान् भवेत्।<br>
स्त्रियो रजस्वलाः श्रुत्वा पुत्रान् सूयुरनुत्तमान्॥ ११६॥<br>
<br>
पूजयंश्च पठंश्चैनमितिहासं पुरातनम्।<br>
सर्वपापैः प्रमुच्येत दीर्घमायुरवाप्नुयात्॥ ११७॥<br>
<br>
प्रणम्य शिरसा नित्यं श्रोतव्यं क्षत्रियैर्द्विजात्।<br>
ऐश्वर्यं पुत्रलाभश्च भविष्यति न संशयः॥ ११८॥<br>
<br>
रामायणमिदं कृत्स्नं शृण्वतः पठतः सदा।<br>
प्रीयते सततं रामः स हि विष्णुः सनातनः॥ ११९॥<br>
<br>
आदिदेवो महाबाहुर्हरिर्नारायणः प्रभुः।<br>
साक्षाद् रामो रघुश्रेष्ठः शेषो लक्ष्मण उच्यते॥ १२०॥<br>
<br>
एवमेतत् पुरावृत्तमाख्यानं भद्रमस्तु वः।<br>
प्रव्याहरत विस्रब्धं बलं विष्णोः प्रवर्धताम्॥ १२१॥<br>
<br>
देवाश्च सर्वे तुष्यन्ति ग्रहणाच्छ्रवणात् तथा।<br>
रामायणस्य श्रवणे तृप्यन्ति पितरः सदा॥ १२२॥<br>
<br>
भक्त्या रामस्य ये चेमां संहितामृषिणा कृताम्।<br>
ये लिखन्तीह च नरास्तेषां वासस्त्रिविष्टपे॥ १२३॥<br>
<br>
कुटुम्बवृद्धिं धनधान्यवृद्धिं<br>
स्त्रियश्च मुख्याः सुखमुत्तमं च।<br>
श्रुत्वा शुभं काव्यमिदं महार्थं<br>
प्राप्नोति सर्वां भुवि चार्थसिद्धिम्॥ १२४॥<br>
<br>
आयुष्यमारोग्यकरं यशस्यं<br>
सौभ्रातृकं बुद्धिकरं शुभं च।<br>
श्रोतव्यमेतन्नियमेन सद्भि-<br>
राख्यानमोजस्करमृद्धिकामैः॥ १२५॥<br>
<br>
<b>इत्यार्षे श्रीमद्रामायणे वाल्मीकीये आदिकाव्ये युद्धकाण्डे अष्टाविंशत्यधिकशततमः सर्गः ॥ १२८ ॥</b>
