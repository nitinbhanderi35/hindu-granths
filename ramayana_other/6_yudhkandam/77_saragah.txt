<br>
<b>श्रीमद्वाल्मीकियरामायणे युद्धकाण्डे सप्तसप्ततितमः सर्गः ॥६-७७॥</b><br>
<br>
निकुम्भो भ्रातरं दृष्ट्वा सुग्रीवेण निपातितम्।<br>
प्रदहन्निव कोपेन वानरेन्द्रमुदैक्षत॥ १॥<br>
<br>
ततः स्रग्दामसंनद्धं दत्तपञ्चाङ्गुलं शुभम्।<br>
आददे परिघं धीरो महेन्द्रशिखरोपमम्॥ २॥<br>
<br>
हेमपट्टपरिक्षिप्तं वज्रविद्रुमभूषितम्।<br>
यमदण्डोपमं भीमं रक्षसां भयनाशनम्॥ ३॥<br>
<br>
तमाविध्य महातेजाः शक्रध्वजसमौजसम्।<br>
निननाद विवृत्तास्यो निकुम्भो भीमविक्रमः॥ ४॥<br>
<br>
उरोगतेन निष्केण भुजस्थैरङ्गदैरपि।<br>
कुण्डलाभ्यां च चित्राभ्यां मालया च सचित्रया॥ ५॥<br>
<br>
निकुम्भो भूषणैर्भाति तेन स्म परिघेण च।<br>
यथेन्द्रधनुषा मेघः सविद्युत्स्तनयित्नुमान्॥ ६॥<br>
<br>
परिघाग्रेण पुस्फोट वातग्रन्थिर्महात्मनः।<br>
प्रजज्वाल सघोषश्च विधूम इव पावकः॥ ७॥<br>
<br>
नगर्या विटपावत्या गन्धर्वभवनोत्तमैः।<br>
सतारागणनक्षत्रं सचन्द्रसमहाग्रहम्।<br>
निकुम्भपरिघाघूर्णं भ्रमतीव नभस्थलम्॥ ८॥<br>
<br>
दुरासदश्च संजज्ञे परिघाभरणप्रभः।<br>
क्रोधेन्धनो निकुम्भाग्निर्युगान्ताग्निरिवोत्थितः॥ ९॥<br>
<br>
राक्षसा वानराश्चापि न शेकुः स्पन्दितुं भयात्।<br>
हनुमांस्तु विवृत्योरस्तस्थौ प्रमुखतो बली॥ १०॥<br>
<br>
परिघोपमबाहुस्तु परिघं भास्करप्रभम्।<br>
बली बलवतस्तस्य पातयामास वक्षसि॥ ११॥<br>
<br>
स्थिरे तस्योरसि व्यूढे परिघः शतधा कृतः।<br>
विकीर्यमाणः सहसा उल्काशतमिवाम्बरे॥ १२॥<br>
<br>
स तु तेन प्रहारेण न चचाल महाकपिः।<br>
परिघेण समाधूतो यथा भूमिचलेऽचलः॥ १३॥<br>
<br>
स तथाभिहतस्तेन हनूमान् प्लवगोत्तमः।<br>
मुष्टिं संवर्तयामास बलेनातिमहाबलः॥ १४॥<br>
<br>
तमुद्यम्य महातेजा निकुम्भोरसि वीर्यवान्।<br>
अभिचिक्षेप वेगेन वेगवान् वायुविक्रमः॥ १५॥<br>
<br>
तत्र पुस्फोट वर्मास्य प्रसुस्राव च शोणितम्।<br>
मुष्टिना तेन संजज्ञे मेघे विद्युदिवोत्थिता॥ १६॥<br>
<br>
स तु तेन प्रहारेण निकुम्भो विचचाल च।<br>
स्वस्थश्चापि निजग्राह हनूमन्तं महाबलम्॥ १७॥<br>
<br>
चुक्रुशुश्च तदा संख्ये भीमं लङ्कानिवासिनः।<br>
निकुम्भेनोद्यतं दृष्ट्वा हनूमन्तं महाबलम्॥ १८॥<br>
<br>
स तथा ह्रियमाणोऽपि हनूमांस्तेन रक्षसा।<br>
आजघानानिलसुतो वज्रकल्पेन मुष्टिना॥ १९॥<br>
<br>
आत्मानं मोक्षयित्वाथ क्षितावभ्यवपद्यत।<br>
हनूमानुन्ममाथाशु निकुम्भं मारुतात्मजः॥ २०॥<br>
<br>
निक्षिप्य परमायत्तो निकुम्भं निष्पिपेष च।<br>
उत्पत्य चास्य वेगेन पपातोरसि वेगवान्॥ २१॥<br>
<br>
परिगृह्य च बाहुभ्यां परिवृत्य शिरोधराम्।<br>
उत्पाटयामास शिरो भैरवं नदतो महत्॥ २२॥<br>
<br>
अथ निनदति सादिते निकुम्भे<br>
पवनसुतेन रणे बभूव युद्धम्।<br>
दशरथसुतराक्षसेन्द्रसून्वो-<br>
र्भृशतरमागतरोषयोः सुभीमम्॥ २३॥<br>
<br>
व्यपेते तु जीवे निकुम्भस्य हृष्टा<br>
विनेदुः प्लवंगा दिशः सस्वनुश्च।<br>
चचालेव चोर्वी पपातेव सा द्यौ-<br>
र्बलं राक्षसानां भयं चाविवेश॥ २४॥<br>
<br>
<b>इत्यार्षे श्रीमद्रामायणे वाल्मीकीये आदिकाव्ये युद्धकाण्डे सप्तसप्ततितमः सर्गः ॥ ७७ ॥</b>
