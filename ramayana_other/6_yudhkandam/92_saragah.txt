<br>
<b>श्रीमद्वाल्मीकियरामायणे युद्धकाण्डे द्विनवतितमः सर्गः ॥६-९२॥</b><br>
<br>
ततः पौलस्त्यसचिवाः श्रुत्वा चेन्द्रजितो वधम्।<br>
आचचक्षुरभिज्ञाय दशग्रीवाय सत्वराः॥ १॥<br>
<br>
युद्धे हतो महाराज लक्ष्मणेन तवात्मजः।<br>
विभीषणसहायेन मिषतां नो महाद्युतिः॥ २॥<br>
<br>
शूरः शूरेण संगम्य संयुगेष्वपराजितः।<br>
लक्ष्मणेन हतः शूरः पुत्रस्ते विबुधेन्द्रजित्॥ ३॥<br>
<br>
गतः स परमाँल्लोकान् शरैः संतर्प्य लक्ष्मणम्।<br>
स तं प्रतिभयं श्रुत्वा वधं पुत्रस्य दारुणम्॥ ४॥<br>
<br>
घोरमिन्द्रजितः संख्ये कश्मलं प्राविशन्महत्।<br>
उपलभ्य चिरात् संज्ञां राजा राक्षसपुंगवः॥ ५॥<br>
<br>
पुत्रशोकाकुलो दीनो विललापाकुलेन्द्रियः।<br>
हा राक्षसचमूमुख्य मम वत्स महाबल॥ ६॥<br>
<br>
जित्वेन्द्रं कथमद्य त्वं लक्ष्मणस्य वशं गतः।<br>
ननु त्वमिषुभिः क्रुद्धो भिन्द्याः कालान्तकावपि॥ ७॥<br>
<br>
मन्दरस्यापि शृङ्गाणि किं पुनर्लक्ष्मणं युधि।<br>
अद्य वैवस्वतो राजा भूयो बहुमतो मम॥ ८॥<br>
<br>
येनाद्य त्वं महाबाहो संयुक्तः कालधर्मणा।<br>
एष पन्थाः सुयोधानां सर्वामरगणेष्वपि।<br>
यः कृते हन्यते भर्तुः स पुमान् स्वर्गमृच्छति॥ ९॥<br>
<br>
अद्य देवगणाः सर्वे लोकपाला महर्षयः।<br>
हतमिन्द्रजितं श्रुत्वा सुखं स्वप्स्यन्ति निर्भयाः॥ १०॥<br>
<br>
अद्य लोकास्त्रयः कृत्स्ना पृथिवी च सकानना।<br>
एकेनेन्द्रजिता हीना शून्येव प्रतिभाति मे॥ ११॥<br>
<br>
अद्य नैर्ऋतकन्यानां श्रोष्याम्यन्तःपुरे रवम्।<br>
करेणुसङ्घस्य यथा निनादं गिरिगह्वरे॥ १२॥<br>
<br>
यौवराज्यं च लङ्कां च रक्षांसि च परंतप।<br>
मातरं मां च भार्याश्च क्व गतोऽसि विहाय नः॥ १३॥<br>
<br>
मम नाम त्वया वीर गतस्य यमसादनम्।<br>
प्रेतकार्याणि कार्याणि विपरीते हि वर्तसे॥ १४॥<br>
<br>
स त्वं जीवति सुग्रीवे लक्ष्मणे च सराघवे।<br>
मम शल्यमनुद‍्धृत्य क्व गतोऽसि विहाय नः॥ १५॥<br>
<br>
एवमादिविलापार्तं रावणं राक्षसाधिपम्।<br>
आविवेश महान् कोपः पुत्रव्यसनसम्भवः॥ १६॥<br>
<br>
प्रकृत्या कोपनं ह्येनं पुत्रस्य पुनराधयः।<br>
दीप्तं संदीपयामासुर्घर्मेऽर्कमिव रश्मयः॥ १७॥<br>
<br>
ललाटे भ्रुकुटीभिश्च संगताभिर्व्यरोचत।<br>
युगान्ते सह नक्रैस्तु महोर्मिभिरिवोदधिः॥ १८॥<br>
<br>
कोपाद् विजृम्भमाणस्य वक्त्राद् व्यक्तमिव ज्वलन्।<br>
उत्पपात सधूमाग्निर्वृत्रस्य वदनादिव॥ १९॥<br>
<br>
स पुत्रवधसंतप्तः शूरः क्रोधवशं गतः।<br>
समीक्ष्य रावणो बुद्‍ध्या वैदेह्या रोचयद् वधम्॥ २०॥<br>
<br>
तस्य प्रकृत्या रक्ते च रक्ते क्रोधाग्निनापि च।<br>
रावणस्य महाघोरे दीप्ते नेत्रे बभूवतुः॥ २१॥<br>
<br>
घोरं प्रकृत्या रूपं तत् तस्य क्रोधाग्निमूर्च्छितम्।<br>
बभूव रूपं क्रुद्धस्य रुद्रस्येव दुरासदम्॥ २२॥<br>
<br>
तस्य क्रुद्धस्य नेत्राभ्यां प्रापतन्नश्रुबिन्दवः।<br>
दीपाभ्यामिव दीप्ताभ्यां सार्चिषः स्नेहबिन्दवः॥ २३॥<br>
<br>
दन्तान् विदशतस्तस्य श्रूयते दशनस्वनः।<br>
यन्त्रस्याकृष्यमाणस्य मथ्नतो दानवैरिव॥ २४॥<br>
<br>
कालाग्निरिव संक्रुद्धो यां यां दिशमवैक्षत।<br>
तस्यां तस्यां भयत्रस्ता राक्षसाः संविलिल्यिरे॥ २५॥<br>
<br>
तमन्तकमिव क्रुद्धं चराचरचिखादिषुम्।<br>
वीक्षमाणं दिशः सर्वा राक्षसा नोपचक्रमुः॥ २६॥<br>
<br>
ततः परमसंक्रुद्धो रावणो राक्षसाधिपः।<br>
अब्रवीद् रक्षसां मध्ये संस्तम्भयिषुराहवे॥ २७॥<br>
<br>
मया वर्षसहस्राणि चरित्वा परमं तपः।<br>
तेषु तेष्ववकाशेषु स्वयंभूः परितोषितः॥ २८॥<br>
<br>
तस्यैव तपसो व्युष्ट्या प्रसादाच्च स्वयंभुवः।<br>
नासुरेभ्यो न देवेभ्यो भयं मम कदाचन॥ २९॥<br>
<br>
कवचं ब्रह्मदत्तं मे यदादित्यसमप्रभम्।<br>
देवासुरविमर्देषु न च्छिन्नं वज्रमुष्टिभिः॥ ३०॥<br>
<br>
तेन मामद्य संयुक्तं रथस्थमिह संयुगे।<br>
प्रतीयात् कोऽद्य मामाजौ साक्षादपि पुरंदरः॥ ३१॥<br>
<br>
यत् तदाभिप्रसन्नेन सशरं कार्मुकं महत्।<br>
देवासुरविमर्देषु मम दत्तं स्वयंभुवा॥ ३२॥<br>
<br>
अद्य तूर्यशतैर्भीमं धनुरुत्थाप्यतां मम।<br>
रामलक्ष्मणयोरेव वधाय परमाहवे॥ ३३॥<br>
<br>
स पुत्रवधसंतप्तः क्रूरः क्रोधवशं गतः।<br>
समीक्ष्य रावणो बुद्ध्या सीतां हन्तुं व्यवस्यत॥ ३४॥<br>
<br>
प्रत्यवेक्ष्य तु ताम्राक्षः सुघोरो घोरदर्शनः।<br>
दीनो दीनस्वरान् सर्वांस्तानुवाच निशाचरान्॥ ३५॥<br>
<br>
मायया मम वत्सेन वञ्चनार्थं वनौकसाम्।<br>
किंचिदेव हतं तत्र सीतेयमिति दर्शितम्॥ ३६॥<br>
<br>
तदिदं तथ्यमेवाहं करिष्ये प्रियमात्मनः।<br>
वैदेहीं नाशयिष्यामि क्षत्रबन्धुमनुव्रताम्॥ ३७॥<br>
<br>
इत्येवमुक्त्वा सचिवान् खड्गमाशु परामृशत्।<br>
उद्‍धृत्य गुणसम्पन्नं विमलाम्बरवर्चसम्॥ ३८॥<br>
<br>
निष्पपात स वेगेन सभार्यः सचिवैर्वृतः।<br>
रावणः पुत्रशोकेन भृशमाकुलचेतनः॥ ३९॥<br>
<br>
संक्रुद्धः खड्गमादाय सहसा यत्र मैथिली।<br>
व्रजन्तं राक्षसं प्रेक्ष्य सिंहनादं विचुक्रुशुः॥ ४०॥<br>
<br>
ऊचुश्चान्योन्यमालिङ्‍ग्य संक्रुद्धं प्रेक्ष्य राक्षसम्।<br>
अद्यैनं तावुभौ दृष्ट्वा भ्रातरौ प्रव्यथिष्यतः॥ ४१॥<br>
<br>
लोकपाला हि चत्वारः क्रुद्धेनानेन निर्जिताः।<br>
बहवः शत्रवश्चान्ये संयुगेष्वभिपातिताः॥ ४२॥<br>
<br>
त्रिषु लोकेषु रत्नानि भुङ्‍क्ते आहृत्य रावणः।<br>
विक्रमे च बले चैव नास्त्यस्य सदृशो भुवि॥ ४३॥<br>
<br>
तेषां संजल्पमानानामशोकवनिकां गताम्।<br>
अभिदुद्राव वैदेहीं रावणः क्रोधमूर्च्छितः॥ ४४॥<br>
<br>
वार्यमाणः सुसंक्रुद्धः सुहृद्भिर्हितबुद्धिभिः।<br>
अभ्यधावत संक्रुद्धः खे ग्रहो रोहिणीमिव॥ ४५॥<br>
<br>
मैथिली रक्ष्यमाणा तु राक्षसीभिरनिन्दिता।<br>
ददर्श राक्षसं क्रुद्धं निस्त्रिंशवरधारिणम्॥ ४६॥<br>
<br>
तं निशम्य सनिस्त्रिंशं व्यथिता जनकात्मजा।<br>
निवार्यमाणं बहुशः सुहृद्भिरनिवर्तिनम्॥ ४७॥<br>
<br>
सीता दुःखसमाविष्टा विलपन्तीदमब्रवीत्।<br>
यथायं मामभिक्रुद्धः समभिद्रवति स्वयम्॥ ४८॥<br>
<br>
वधिष्यति सनाथां मामनाथामिव दुर्मतिः।<br>
बहुशश्चोदयामास भर्तारं मामनुव्रताम्॥ ४९॥<br>
<br>
भार्या मम भवस्वेति प्रत्याख्यातो ध्रुवं मया।<br>
सोऽयं मामनुपस्थाने व्यक्तं नैराश्यमागतः॥ ५०॥<br>
<br>
क्रोधमोहसमाविष्टो व्यक्तं मां हन्तुमुद्यतः।<br>
अथवा तौ नरव्याघ्रौ भ्रातरौ रामलक्ष्मणौ॥ ५१॥<br>
<br>
मन्निमित्तमनार्येण समरेऽद्य निपातितौ।<br>
भैरवो हि महान् नादो राक्षसानां श्रुतो मया॥ ५२॥<br>
<br>
बहूनामिह हृष्टानां तथा विक्रोशतां प्रियम्।<br>
अहो धिङ्मन्निमित्तोऽयं विनाशो राजपुत्रयोः॥ ५३॥<br>
<br>
अथवा पुत्रशोकेन अहत्वा रामलक्ष्मणौ।<br>
विधमिष्यति मां रौद्रो राक्षसः पापनिश्चयः॥ ५४॥<br>
<br>
हनूमतस्तु तद् वाक्यं न कृतं क्षुद्रया मया।<br>
यद्यहं तस्य पृष्ठेन तदायासमनिर्जिता॥ ५५॥<br>
<br>
नाद्यैवमनुशोचेयं भर्तुरङ्कगता सती।<br>
मन्ये तु हृदयं तस्याः कौसल्यायाः फलिष्यति॥ ५६॥<br>
<br>
एकपुत्रा यदा पुत्रं विनष्टं श्रोष्यते युधि।<br>
सा हि जन्म च बाल्यं च यौवनं च महात्मनः॥ ५७॥<br>
<br>
धर्मकार्याणि रूपं च रुदती संस्मरिष्यति।<br>
निराशा निहते पुत्रे दत्त्वा श्राद्धमचेतना॥ ५८॥<br>
<br>
अग्निमावेक्ष्यते नूनमपो वापि प्रवेक्ष्यति।<br>
धिगस्तु कुब्जामसतीं मन्थरां पापनिश्चयाम्॥ ५९॥<br>
<br>
यन्निमित्तमिमं शोकं कौसल्या प्रतिपत्स्यते।<br>
इत्येवं मैथिलीं दृष्ट्वा विलपन्तीं तपस्विनीम्॥ ६०॥<br>
<br>
रोहिणीमिव चन्द्रेण बिना ग्रहवशं गताम्।<br>
एतस्मिन्नन्तरे तस्य अमात्यः शीलवान् शुचिः॥ ६१॥<br>
<br>
सुपार्श्वो नाम मेधावी रावणं रक्षसां वरम्।<br>
निवार्यमाणः सचिवैरिदं वचनमब्रवीत्॥ ६२॥<br>
<br>
कथं नाम दशग्रीव साक्षाद्वैश्रवणानुज।<br>
हन्तुमिच्छसि वैदेहीं क्रोधाद् धर्ममपास्य च॥ ६३॥<br>
<br>
वेदविद्याव्रतस्नातः स्वकर्मनिरतस्तथा।<br>
स्त्रियः कस्माद् वधं वीर मन्यसे राक्षसेश्वर॥ ६४॥<br>
<br>
मैथिलीं रूपसम्पन्नां प्रत्यवेक्षस्व पार्थिव।<br>
तस्मिन्नेव सहास्माभिराहवे क्रोधमुत्सृज॥ ६५॥<br>
<br>
अभ्युत्थानं त्वमद्यैव कृष्णपक्षचतुर्दशी।<br>
कृत्वा निर्याह्यमावास्यां विजयाय बलैर्वृतः॥ ६६॥<br>
<br>
शूरो धीमान् रथी खड्गी रथप्रवरमास्थितः।<br>
हत्वा दाशरथिं रामं भवान् प्राप्स्यति मैथिलीम्॥ ६७॥<br>
<br>
स तद् दुरात्मा सुहृदा निवेदितं<br>
वचः सुधर्म्यं प्रतिगृह्य रावणः।<br>
गृहं जगामाथ ततश्च वीर्यवान्<br>
पुनः सभां च प्रययौ सुहृद्‍वृतः॥ ६८॥<br>
<br>
<b>इत्यार्षे श्रीमद्रामायणे वाल्मीकीये आदिकाव्ये युद्धकाण्डे द्विनवतितमः सर्गः ॥ ९२ ॥</b>
