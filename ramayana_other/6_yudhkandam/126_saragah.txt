<br>
<b>श्रीमद्वाल्मीकियरामायणे युद्धकाण्डे षड्विंशत्यधिकशततमः सर्गः ॥६-१२६॥</b><br>
<br>
बहूनि नाम वर्षाणि गतस्य सुमहद्वनम्।<br>
शृणोम्यहं प्रीतिकरं मम नाथस्य कीर्तनम्॥ १॥<br>
<br>
कल्याणी बत गाथेयं लौकिकी प्रतिभाति माम्।<br>
एति जीवन्तमानन्दो नरं वर्षशतादपि॥ २॥<br>
<br>
राघवस्य हरीणां च कथमासीत् समागमः।<br>
कस्मिन् देशे किमाश्रित्य तत्त्वमाख्याहि पृच्छतः॥ ३॥<br>
<br>
स पृष्टो राजपुत्रेण बृस्यां समुपवेशितः।<br>
आचचक्षे ततः सर्वं रामस्य चरितं वने॥ ४॥<br>
<br>
यथा प्रव्राजितो रामो मातुर्दत्तौ वरौ तव।<br>
यथा च पुत्रशोकेन राजा दशरथो मृतः॥ ५॥<br>
<br>
यथा दूतैस्त्वमानीतस्तूर्णं राजगृहात् प्रभो।<br>
त्वयायोध्यां प्रविष्टेन यथा राज्यं न चेप्सितम्॥ ६॥<br>
<br>
चित्रकूटगिरिं गत्वा राज्येनामित्रकर्शनः।<br>
निमन्त्रितस्त्वया भ्राता धर्ममाचरता सताम्॥ ७॥<br>
<br>
स्थितेन राज्ञो वचने यथा राज्यं विसर्जितम्।<br>
आर्यस्य पादुके गृह्य यथासि पुनरागतः॥ ८॥<br>
<br>
सर्वमेतन्महाबाहो यथावद् विदितं तव।<br>
त्वयि प्रतिप्रयाते तु यद् वृत्तं तन्निबोध मे॥ ९॥<br>
<br>
अपयाते त्वयि तदा समुद‍्भ्रान्तमृगद्विजम्।<br>
परिद्यूनमिवात्यर्थं तद् वनं समपद्यत॥ १०॥<br>
<br>
तद्धस्तिमृदितं घोरं सिंहव्याघ्रमृगाकुलम्।<br>
प्रविवेशाथ विजनं स महद् दण्डकावनम्॥ ११॥<br>
<br>
तेषां पुरस्ताद् बलवान् गच्छतां गहने वने।<br>
विनदन् सुमहानादं विराधः प्रत्यदृश्यत॥ १२॥<br>
<br>
तमुत्क्षिप्य महानादमूर्ध्वबाहुमधोमुखम्।<br>
निखाते प्रक्षिपन्ति स्म नदन्तमिव कुञ्जरम्॥ १३॥<br>
<br>
तत् कृत्वा दुष्करं कर्म भ्रातरौ रामलक्ष्मणौ।<br>
सायाह्ने शरभङ्गस्य रम्यमाश्रममीयतुः॥ १४॥<br>
<br>
शरभङ्गे दिवं प्राप्ते रामः सत्यपराक्रमः।<br>
अभिवाद्य मुनीन् सर्वाञ्जनस्थानमुपागमत्॥ १५॥<br>
<br>
पश्चाच्छूर्पणखा नाम रामपार्श्वमुपागता।<br>
ततो रामेण संदिष्टो लक्ष्मणः सहसोत्थितः॥ १६॥<br>
<br>
प्रगृह्य खड्गं चिच्छेद कर्णनासं महाबलः।<br>
चतुर्दश सहस्राणि रक्षसां भीमकर्मणाम्॥ १७॥<br>
<br>
हतानि वसता तत्र राघवेण महात्मना।<br>
एकेन सह संगम्य रामेण रणमूर्धनि॥ १८॥<br>
<br>
अह्नश्चतुर्थभागेन निःशेषा राक्षसाः कृताः।<br>
महाबला महावीर्यास्तपसो विघ्नकारिणः॥ १९॥<br>
<br>
निहता राघवेणाजौ दण्डकारण्यवासिनः।<br>
राक्षसाश्च विनिष्पिष्टाः खरश्च निहतो रणे॥ २०॥<br>
<br>
दूषणं चाग्रतो हत्वा त्रिशिरास्तदनन्तरम्।<br>
ततस्तेनार्दिता बाला रावणं समुपागता॥ २१॥<br>
<br>
रावणानुचरो घोरो मारीचो नाम राक्षसः।<br>
लोभयामास वैदेहीं भूत्वा रत्नमयो मृगः॥ २२॥<br>
<br>
सा राममब्रवीद् दृष्ट्वा वैदेही गृह्यतामिति।<br>
अयं मनोहरः कान्त आश्रमो नो भविष्यति॥ २३॥<br>
<br>
ततो रामो धनुष्पाणिर्मृगं तमनुधावति।<br>
स तं जघान धावन्तं शरेणानतपर्वणा॥ २४॥<br>
<br>
अथ सौम्य दशग्रीवो मृगं याति तु राघवे।<br>
लक्ष्मणे चापि निष्क्रान्ते प्रविवेशाश्रमं तदा॥ २५॥<br>
<br>
जग्राह तरसा सीतां ग्रहः खे रोहिणीमिव।<br>
त्रातुकामं ततो युद्धे हत्वा गृध्रं जटायुषम्॥ २६॥<br>
<br>
प्रगृह्य सहसा सीतां जगामाशु स राक्षसः।<br>
ततस्त्वद्भुतसंकाशाः स्थिताः पर्वतमूर्धनि॥ २७॥<br>
<br>
सीतां गृहीत्वा गच्छन्तं वानराः पर्वतोपमाः।<br>
ददृशुर्विस्मिताकारा रावणं राक्षसाधिपम्॥ २८॥<br>
<br>
ततः शीघ्रतरं गत्वा तद् विमानं मनोजवम्।<br>
आरुह्य सह वैदेह्या पुष्पकं स महाबलः॥ २९॥<br>
<br>
प्रविवेश तदा लङ्कां रावणो राक्षसेश्वरः।<br>
तां सुवर्णपरिष्कारे शुभे महति वेश्मनि॥ ३०॥<br>
<br>
प्रवेश्य मैथिलीं वाक्यैः सान्त्वयामास रावणः।<br>
तृणवद् भाषितं तस्य तं च नैर्ऋतपुङ्गवम्॥ ३१॥<br>
<br>
अचिन्तयन्ती वैदेही ह्यशोकवनिकां गता।<br>
न्यवर्तत तदा रामो मृगं हत्वा तदा वने॥ ३२॥<br>
<br>
निवर्तमानः काकुत्स्थो दृष्ट्वा गृध्रं स विव्यथे।<br>
गृध्रं हतं तदा दृष्ट्वा रामः प्रियतरं पितुः॥ ३३॥<br>
<br>
मार्गमाणस्तु वैदेहीं राघवः सहलक्ष्मणः।<br>
गोदावरीमनुचरन् वनोद्देशांश्च पुष्पितान्॥ ३४॥<br>
<br>
आसेदतुर्महारण्ये कबन्धं नाम राक्षसम्।<br>
ततः कबन्धवचनाद् रामः सत्यपराक्रमः॥ ३५॥<br>
<br>
ऋष्यमूकगिरिं गत्वा सुग्रीवेण समागतः।<br>
तयोः समागमः पूर्वं प्रीत्या हार्दो व्यजायत॥ ३६॥<br>
<br>
भ्रात्रा निरस्तः क्रुद्धेन सुग्रीवो वालिना पुरा।<br>
इतरेतरसंवादात् प्रगाढः प्रणयस्तयोः॥ ३७॥<br>
<br>
रामः स्वबाहुवीर्येण स्वराज्यं प्रत्यपादयत्।<br>
वालिनं समरे हत्वा महाकायं महाबलम्॥ ३८॥<br>
<br>
सुग्रीवः स्थापितो राज्ये सहितः सर्ववानरैः।<br>
रामाय प्रतिजानीते राजपुत्र्यास्तु मार्गणम्॥ ३९॥<br>
<br>
आदिष्टा वानरेन्द्रेण सुग्रीवेण महात्मना।<br>
दश कोट्यः प्लवङ्गानां सर्वाः प्रस्थापिता दिशः॥ ४०॥<br>
<br>
तेषां नो विप्रकृष्टानां विन्ध्ये पर्वतसत्तमे।<br>
भृशं शोकाभितप्तानां महान् कालोऽत्यवर्तत॥ ४१॥<br>
<br>
भ्राता तु गृध्रराजस्य सम्पातिर्नाम वीर्यवान्।<br>
समाख्याति स्म वसतीं सीतां रावणमन्दिरे॥ ४२॥<br>
<br>
सोऽहं दुःखपरीतानां दुःखं तज्ज्ञातिनां नुदन्।<br>
आत्मवीर्यं समास्थाय योजनानां शतं प्लुतः।<br>
तत्राहमेकामद्राक्षमशोकवनिकां गताम्॥ ४३॥<br>
<br>
कौशेयवस्त्रां मलिनां निरानन्दां दृढव्रताम्।<br>
तया समेत्य विधिवत् पृष्ट्वा सर्वमनिन्दिताम्॥ ४४॥<br>
<br>
अभिज्ञानं मया दत्तं रामनामाङ्गुलीयकम्।<br>
अभिज्ञानं मणिं लब्ध्वा चरितार्थोऽहमागतः॥ ४५॥<br>
<br>
मया च पुनरागम्य रामस्याक्लिष्टकर्मणः।<br>
अभिज्ञानं मया दत्तमर्चिष्मान् स महामणिः॥ ४६॥<br>
<br>
श्रुत्वा तां मैथिलीं रामस्त्वाशशंसे च जीवितम्।<br>
जीवितान्तमनुप्राप्तः पीत्वामृतमिवातुरः॥ ४७॥<br>
<br>
उद्योजयिष्यन्नुद्योगं दध्रे लङ्कावधे मनः।<br>
जिघांसुरिव लोकान्ते सर्वाँल्लोकान् विभावसुः॥ ४८॥<br>
<br>
ततः समुद्रमासाद्य नलं सेतुमकारयत्।<br>
अतरत् कपिवीराणां वाहिनी तेन सेतुना॥ ४९॥<br>
<br>
प्रहस्तमवधीन्नीलः कुम्भकर्णं तु राघवः।<br>
लक्ष्मणो रावणसुतं स्वयं रामस्तु रावणम्॥ ५०॥<br>
<br>
स शक्रेण समागम्य यमेन वरुणेन च।<br>
महेश्वरस्वयंभूभ्यां तथा दशरथेन च॥ ५१॥<br>
<br>
तैश्च दत्तवरः श्रीमानृषिभिश्च समागतैः।<br>
सुरर्षिभिश्च काकुत्स्थो वराँल्लेभे परंतपः॥ ५२॥<br>
<br>
स तु दत्तवरः प्रीत्या वानरैश्च समागतैः।<br>
पुष्पकेण विमानेन किष्किन्धामभ्युपागमत्॥ ५३॥<br>
<br>
तां गङ्गां पुनरासाद्य वसन्तं मुनिसंनिधौ।<br>
अविघ्नं पुष्ययोगेन श्वो रामं द्रष्टुमर्हसि॥ ५४॥<br>
<br>
ततः स वाक्यैर्मधुरैर्हनूमतो<br>
निशम्य हृष्टो भरतः कृताञ्जलिः।<br>
उवाच वाणीं मनसः प्रहर्षिणीं<br>
चिरस्य पूर्णः खलु मे मनोरथः॥ ५५॥<br>
<br>
<b>इत्यार्षे श्रीमद्रामायणे वाल्मीकीये आदिकाव्ये युद्धकाण्डे षड्विंशत्यधिकशततमः सर्गः ॥ १२६ ॥</b>
