<br>
<b>श्रीमद्वाल्मीकियरामायणे युद्धकाण्डे पञ्चाशीतितमः सर्गः ॥६-८५॥</b><br>
<br>
तस्य तद् वचनं श्रुत्वा राघवः शोककर्शितः।<br>
नोपधारयते व्यक्तं यदुक्तं तेन रक्षसा॥ १॥<br>
<br>
ततो धैर्यमवष्टभ्य रामः परपुरंजयः।<br>
विभीषणमुपासीनमुवाच कपिसंनिधौ॥ २॥<br>
<br>
नैर्ऋताधिपते वाक्यं यदुक्तं ते विभीषण।<br>
भूयस्तच्छ्रोतुमिच्छामि ब्रूहि यत्ते विवक्षितम्॥ ३॥<br>
<br>
राघवस्य वचः श्रुत्वा वाक्यं वाक्यविशारदः।<br>
यत् तत् पुनरिदं वाक्यं बभाषेऽथ विभीषणः॥ ४॥<br>
<br>
यथाऽऽज्ञप्तं महाबाहो त्वया गुल्मनिवेशनम्।<br>
तत् तथानुष्ठितं वीर त्वद्वाक्यसमनन्तरम्॥ ५॥<br>
<br>
तान्यनीकानि सर्वाणि विभक्तानि समन्ततः।<br>
विन्यस्ता यूथपाश्चैव यथान्यायं विभागशः॥ ६॥<br>
<br>
भूयस्तु मम विज्ञाप्यं तच्छृणुष्व महाप्रभो।<br>
त्वय्यकारणसंतप्ते संतप्तहृदया वयम्॥ ७॥<br>
<br>
त्यज राजन्निमं शोकं मिथ्या संतापमागतम्।<br>
यदियं त्यज्यतां चिन्ता शत्रुहर्षविवर्धिनी॥ ८॥<br>
<br>
उद्यमः क्रियतां वीर हर्षः समुपसेव्यताम्।<br>
प्राप्तव्या यदि ते सीता हन्तव्याश्च निशाचराः॥ ९॥<br>
<br>
रघुनन्दन वक्ष्यामि श्रूयतां मे हितं वचः।<br>
साध्वयं यातु सौमित्रिर्बलेन महता वृतः॥ १०॥<br>
<br>
निकुम्भिलायां सम्प्राप्तं हन्तुं रावणिमाहवे।<br>
धनुर्मण्डलनिर्मुक्तैराशीविषविषोपमैः॥ ११॥<br>
<br>
शरैर्हन्तुं महेष्वासो रावणिं समितिंजयः।<br>
तेन वीरेण तपसा वरदानात् स्वयंभुवः।<br>
अस्त्रं ब्रह्मशिरः प्राप्तं कामगाश्च तुरङ्गमाः॥ १२॥<br>
<br>
स एष किल सैन्येन प्राप्तः किल निकुम्भिलाम्।<br>
यद्युत्तिष्ठेत् कृतं कर्म हतान् सर्वांश्च विद्धि नः॥ १३॥<br>
<br>
निकुम्भिलामसम्प्राप्तमकृताग्निं च यो रिपुः।<br>
त्वामाततायिनं हन्यादिन्द्रशत्रो स ते वधः॥ १४॥<br>
<br>
वरो दत्तो महाबाहो सर्वलोकेश्वरेण वै।<br>
इत्येवं विहितो राजन् वधस्तस्यैष धीमतः॥ १५॥<br>
<br>
वधायेन्द्रजितो राम संदिशस्व महाबलम्।<br>
हते तस्मिन् हतं विद्धि रावणं ससुहृद‍्गणम्॥ १६॥<br>
<br>
विभीषणवचः श्रुत्वा रामो वाक्यमथाब्रवीत्।<br>
जानामि तस्य रौद्रस्य मायां सत्यपराक्रम॥ १७॥<br>
<br>
स हि ब्रह्मास्त्रवित् प्राज्ञो महामायो महाबलः।<br>
करोत्यसंज्ञान् संग्रामे देवान् सवरुणानपि॥ १८॥<br>
<br>
तस्यान्तरिक्षे चरतः सरथस्य महायशः।<br>
न गतिर्ज्ञायते वीर सूर्यस्येवाभ्रसम्प्लवे॥ १९॥<br>
<br>
राघवस्तु रिपोर्ज्ञात्वा मायावीर्यं दुरात्मनः।<br>
लक्ष्मणं कीर्तिसम्पन्नमिदं वचनमब्रवीत्॥ २०॥<br>
<br>
यद् वानरेन्द्रस्य बलं तेन सर्वेण संवृतः।<br>
हनूमत्प्रमुखैश्चैव यूथपैः सह लक्ष्मण॥ २१॥<br>
<br>
जाम्बवेनर्क्षपतिना सह सैन्येन संवृतः।<br>
जहि तं राक्षससुतं मायाबलसमन्वितम्॥ २२॥<br>
<br>
अयं त्वां सचिवैः सार्धं महात्मा रजनीचरः।<br>
अभिज्ञस्तस्य मायानां पृष्ठतोऽनुगमिष्यति॥ २३॥<br>
<br>
राघवस्य वचः श्रुत्वा लक्ष्मणः सविभीषणः।<br>
जग्राह कार्मुकश्रेष्ठमन्यद् भीमपराक्रमः॥ २४॥<br>
<br>
संनद्धः कवची खड्गी सशरी वामचापभृत्।<br>
रामपादावुपस्पृश्य हृष्टः सौमित्रिरब्रवीत्॥ २५॥<br>
<br>
अद्य मत्कार्मुकोन्मुक्ताः शरा निर्भिद्य रावणिम्।<br>
लङ्कामभिपतिष्यन्ति हंसाः पुष्करिणीमिव॥ २६॥<br>
<br>
अद्यैव तस्य रौद्रस्य शरीरं मामकाः शराः।<br>
विधमिष्यन्ति भित्त्वा तं महाचापगुणच्युताः॥ २७॥<br>
<br>
एवमुक्त्वा तु वचनं द्युतिमान् भ्रातुरग्रतः।<br>
स रावणिवधाकांक्षी लक्ष्मणस्त्वरितं ययौ॥ २८॥<br>
<br>
सोऽभिवाद्य गुरोः पादौ कृत्वा चापि प्रदक्षिणम्।<br>
निकुम्भिलामभिययौ चैत्यं रावणिपालितम्॥ २९॥<br>
<br>
विभीषणेन सहितो राजपुत्रः प्रतापवान्।<br>
कृतस्वस्त्ययनो भ्रात्रा लक्ष्मणस्त्वरितो ययौ॥ ३०॥<br>
<br>
वानराणां सहस्रैस्तु हनूमान् बहुभिर्वृतः।<br>
विभीषणश्च सामात्यो लक्ष्मणं त्वरितं ययौ॥ ३१॥<br>
<br>
महता हरिसैन्येन सवेगमभिसंवृतः।<br>
ऋक्षराजबलं चैव ददर्श पथि विष्ठितम्॥ ३२॥<br>
<br>
स गत्वा दूरमध्वानं सौमित्रिर्मित्रनन्दनः।<br>
राक्षसेन्द्रबलं दूरादपश्यद् व्यूहमाश्रितम्॥ ३३॥<br>
<br>
स सम्प्राप्य धनुष्पाणिर्मायायोगमरिंदमः।<br>
तस्थौ ब्रह्मविधानेन विजेतुं रघुनन्दनः॥ ३४॥<br>
<br>
विभीषणेन सहितो राजपुत्रः प्रतापवान्।<br>
अङ्गदेन च वीरेण तथानिलसुतेन च॥ ३५॥<br>
<br>
विविधममलशस्त्रभास्वरं तद्<br>
ध्वजगहनं गहनं महारथैश्च।<br>
प्रतिभयतममप्रमेयवेगं<br>
तिमिरमिव द्विषतां बलं विवेश॥ ३६॥<br>
<br>
<b>इत्यार्षे श्रीमद्रामायणे वाल्मीकीये आदिकाव्ये युद्धकाण्डे पञ्चाशीतितमः सर्गः ॥ ८५ ॥</b>
