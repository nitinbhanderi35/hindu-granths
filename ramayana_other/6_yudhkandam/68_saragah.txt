<br>
<b>श्रीमद्वाल्मीकियरामायणे युद्धकाण्डे अष्टषष्टितमः सर्गः ॥६-६८॥</b><br>
<br>
कुम्भकर्णं हतं दृष्ट्वा राघवेण महात्मना।<br>
राक्षसा राक्षसेन्द्राय रावणाय न्यवेदयन्॥ १॥<br>
<br>
राजन् स कालसंकाशः संयुक्तः कालकर्मणा।<br>
विद्राव्य वानरीं सेनां भक्षयित्वा च वानरान्॥ २॥<br>
<br>
प्रतपित्वा मुहूर्तं तु प्रशान्तो रामतेजसा।<br>
कायेनार्धप्रविष्टेन समुद्रं भीमदर्शनम्॥ ३॥<br>
<br>
निकृत्तनासाकर्णेन विक्षरद्रुधिरेण च।<br>
रुद्‍ध्वा द्वारं शरीरेण लङ्कायाः पर्वतोपमः॥ ४॥<br>
<br>
कुम्भकर्णस्तव भ्राता काकुत्स्थशरपीडितः।<br>
अगण्डभूतो विवृतो दावदग्ध इव द्रुमः॥ ५॥<br>
<br>
श्रुत्वा विनिहतं संख्ये कुम्भकर्णं महाबलम्।<br>
रावणः शोकसंतप्तो मुमोह च पपात च॥ ६॥<br>
<br>
पितृव्यं निहतं श्रुत्वा देवान्तकनरान्तकौ।<br>
त्रिशिराश्चातिकायश्च रुरुदुः शोकपीडिताः॥ ७॥<br>
<br>
भ्रातरं निहतं श्रुत्वा रामेणाक्लिष्टकर्मणा।<br>
महोदरमहापार्श्वौ शोकाक्रान्तौ बभूवतुः॥ ८॥<br>
<br>
ततः कृच्छ्रात् समासाद्य संज्ञां राक्षसपुङ्गवः।<br>
कुम्भकर्णवधाद् दीनो विललापाकुलेन्द्रियः॥ ९॥<br>
<br>
हा वीर रिपुदर्पघ्न कुम्भकर्ण महाबल।<br>
त्वं मां विहाय वै दैवाद् यातोऽसि यमसादनम्॥ १०॥<br>
<br>
मम शल्यमनुद‍्धृत्य बान्धवानां महाबल।<br>
शत्रुसैन्यं प्रताप्यैकः क्व मां संत्यज्य गच्छसि॥ ११॥<br>
<br>
इदानीं खल्वहं नास्मि यस्य मे पतितो भुजः।<br>
दक्षिणोऽयं समाश्रित्य न बिभेमि सुरासुरात्॥ १२॥<br>
<br>
कथमेवंविधो वीरो देवदानवदर्पहा।<br>
कालाग्निप्रतिमो ह्यद्य राघवेण रणे हतः॥ १३॥<br>
<br>
यस्य ते वज्रनिष्पेषो न कुर्याद् व्यसनं सदा।<br>
स कथं रामबाणार्तः प्रसुप्तोऽसि महीतले॥ १४॥<br>
<br>
एते देवगणाः सार्धमृषिभिर्गगने स्थिताः।<br>
निहतं त्वां रणे दृष्ट्वा निनदन्ति प्रहर्षिताः॥ १५॥<br>
<br>
ध्रुवमद्यैव संहृष्टा लब्धलक्षाः प्लवंगमाः।<br>
आरोक्ष्यन्तीह दुर्गाणि लङ्काद्वाराणि सर्वशः॥ १६॥<br>
<br>
राज्येन नास्ति मे कार्यं किं करिष्यामि सीतया।<br>
कुम्भकर्णविहीनस्य जीविते नास्ति मे मतिः॥ १७॥<br>
<br>
यद्यहं भ्रातृहन्तारं न हन्मि युधि राघवम्।<br>
ननु मे मरणं श्रेयो न चेदं व्यर्थजीवितम्॥ १८॥<br>
<br>
अद्यैव तं गमिष्यामि देशं यत्रानुजो मम।<br>
नहि भ्रातॄन् समुत्सृज्य क्षणं जीवितुमुत्सहे॥ १९॥<br>
<br>
देवा हि मां हसिष्यन्ति दृष्ट्वा पूर्वापकारिणम्।<br>
कथमिन्द्रं जयिष्यामि कुम्भकर्ण हते त्वयि॥ २०॥<br>
<br>
तदिदं मामनुप्राप्तं विभीषणवचः शुभम्।<br>
यदज्ञानान्मया तस्य न गृहीतं महात्मनः॥ २१॥<br>
<br>
विभीषणवचस्तावत् कुम्भकर्णप्रहस्तयोः।<br>
विनाशोऽयं समुत्पन्नो मां व्रीडयति दारुणः॥ २२॥<br>
<br>
तस्यायं कर्मणः प्राप्तो विपाको मम शोकदः।<br>
यन्मया धार्मिकः श्रीमान् स निरस्तो विभीषणः॥ २३॥<br>
<br>
इति बहुविधमाकुलान्तरात्मा<br>
कृपणमतीव विलप्य कुम्भकर्णम्।<br>
न्यपतदपि दशाननो भृशार्त-<br>
स्तमनुजमिन्द्ररिपुं हतं विदित्वा॥ २४॥<br>
<br>
<b>इत्यार्षे श्रीमद्रामायणे वाल्मीकीये आदिकाव्ये युद्धकाण्डे अष्टषष्टितमः सर्गः ॥ ६८ ॥</b>
