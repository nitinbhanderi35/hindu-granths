<br>
<b>श्रीमद्वाल्मीकियरामायणे युद्धकाण्डे अष्टनवतितमः सर्गः ॥६-९८॥</b><br>
<br>
महोदरे तु निहते महापार्श्वो महाबलः।<br>
सुग्रीवेण समीक्ष्याथ क्रोधात् संरक्तलोचनः॥ १॥<br>
<br>
अङ्गदस्य चमूं भीमां क्षोभयामास मार्गणैः।<br>
स वानराणां मुख्यानामुत्तमाङ्गानि राक्षसः॥ २॥<br>
<br>
पातयामास कायेभ्यः फलं वृन्तादिवानिलः।<br>
केषांचिदिषुभिर्बाहूंश्चिच्छेदाथ स राक्षसः॥ ३॥<br>
<br>
वानराणां सुसंरब्धः पार्श्वं केषांचिदाक्षिपत्।<br>
तेऽर्दिता बाणवर्षेण महापार्श्वेन वानराः॥ ४॥<br>
<br>
विषादविमुखाः सर्वे बभूवुर्गतचेतसः।<br>
निशम्य बलमुद्विग्नमङ्गदो राक्षसार्दितम्॥ ५॥<br>
<br>
वेगं चक्रे महावेगः समुद्र इव पर्वसु।<br>
आयसं परिघं गृह्य सूर्यरश्मिसमप्रभम्॥ ६॥<br>
<br>
समरे वानरश्रेष्ठो महापार्श्वे न्यपातयत्।<br>
स तु तेन प्रहारेण महापार्श्वो विचेतनः॥ ७॥<br>
<br>
ससूतः स्यन्दनात् तस्माद् विसंज्ञश्चापतद् भुवि।<br>
तस्यर्क्षराजस्तेजस्वी नीलाञ्जनचयोपमः॥ ८॥<br>
<br>
निष्पत्य सुमहावीर्यः स्वयूथान्मेघसंनिभात्।<br>
प्रगृह्य गिरिशृङ्गाभां क्रुद्धः स विपुलां शिलाम्॥ ९॥<br>
<br>
अश्वाञ्जघान तरसा बभञ्ज स्यन्दनं च तम्।<br>
मुहूर्ताल्लब्धसंज्ञस्तु महापार्श्वो महाबलः॥ १०॥<br>
<br>
अङ्गदं बहुभिर्बाणैर्भूयस्तं प्रत्यविध्यत।<br>
जाम्बवन्तं त्रिभिर्बाणैराजघान स्तनान्तरे॥ ११॥<br>
<br>
ऋक्षराजं गवाक्षं च जघान बहुभिः शरैः।<br>
गवाक्षं जाम्बवन्तं च स दृष्ट्वा शरपीडितौ॥ १२॥<br>
<br>
जग्राह परिघं घोरमङ्गदः क्रोधमूर्च्छितः।<br>
तस्याङ्गदः सरोषाक्षो राक्षसस्य तमायसम्॥ १३॥<br>
<br>
दूरस्थितस्य परिघं रविरश्मिसमप्रभम्।<br>
द्वाभ्यां भुजाभ्यां संगृह्य भ्रामयित्वा च वेगवत्॥ १४॥<br>
<br>
महापार्श्वस्य चिक्षेप वधार्थं वालिनः सुतः।<br>
स तु क्षिप्तो बलवता परिघस्तस्य रक्षसः॥ १५॥<br>
<br>
धनुश्च सशरं हस्ताच्छिरस्त्राणं च पातयत्।<br>
तं समासाद्य वेगेन वालिपुत्रः प्रतापवान्॥ १६॥<br>
<br>
तलेनाभ्यहनत् क्रुद्धः कर्णमूले सकुण्डले।<br>
स तु क्रुद्धो महावेगो महापार्श्वो महाद्युतिः॥ १७॥<br>
<br>
करेणैकेन जग्राह सुमहान्तं परश्वधम्।<br>
तं तैलधौतं विमलं शैलसारमयं दृढम्॥ १८॥<br>
<br>
राक्षसः परमक्रुद्धो वालिपुत्रे न्यपातयत्।<br>
तेन वामांसफलके भृशं प्रत्यवपातितम्॥ १९॥<br>
<br>
अङ्गदो मोक्षयामास सरोषः स परश्वधम्।<br>
स वीरो वज्रसंकाशमङ्गदो मुष्टिमात्मनः॥ २०॥<br>
<br>
संवर्तयत् सुसंक्रुद्धः पितुस्तुल्यपराक्रमः।<br>
राक्षसस्य स्तनाभ्याशे मर्मज्ञो हृदयं प्रति॥ २१॥<br>
<br>
इन्द्राशनिसमस्पर्शं स मुष्टिं विन्यपातयत्।<br>
तेन तस्य निपातेन राक्षसस्य महामृधे॥ २२॥<br>
<br>
पफाल हृदयं चास्य स पपात हतो भुवि।<br>
तस्मिन् विनिहते भूमौ तत् सैन्यं सम्प्रचुक्षुभे॥ २३॥<br>
<br>
अभवच्च महान् क्रोधः समरे रावणस्य तु।<br>
वानराणां प्रहृष्टानां सिंहनादः सुपुष्कलः॥ २४॥<br>
<br>
स्फोटयन्निव शब्देन लङ्कां साट्टालगोपुराम्।<br>
सहेन्द्रेणेव देवानां नादः समभवन्महान्॥ २५॥<br>
<br>
अथेन्द्रशत्रुस्त्रिदशालयानां<br>
वनौकसां चैव महाप्रणादम्।<br>
श्रुत्वा सरोषं युधि राक्षसेन्द्रः<br>
पुनश्च युद्धाभिमुखोऽवतस्थे॥ २६॥<br>
<br>
<br>
<b>इत्यार्षे श्रीमद्रामायणे वाल्मीकीये आदिकाव्ये युद्धकाण्डे अष्टनवतितमः सर्गः ॥ ९८ ॥</b>
