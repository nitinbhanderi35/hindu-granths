<b>श्रीमद्वाल्मीकियरामायणे युद्धकाण्डे द्विपञ्चाशः सर्गः ॥६-५२॥</b><br>
<br>
धूम्राक्षं प्रेक्ष्य निर्यान्तं राक्षसं भीमविक्रमम्।<br>
विनेदुर्वानराः सर्वे प्रहृष्टा युद्धकाङ्क्षिणः॥ १॥<br>
<br>
तेषां सुतुमुलं युद्धं संजज्ञे कपिरक्षसाम्।<br>
अन्योन्यं पादपैर्घोरैर्निघ्नतां शूलमुद‍्गरैः॥ २॥<br>
<br>
राक्षसैर्वानरा घोरा विनिकृत्ताः समन्ततः।<br>
वानरै राक्षसाश्चापि द्रुमैर्भूमिसमीकृताः॥ ३॥<br>
<br>
राक्षसास्त्वभिसंक्रुद्धा वानरान् निशितैः शरैः।<br>
विव्यधुर्घोरसंकाशैः कङ्कपत्रैरजिह्मगैः॥ ४॥<br>
<br>
ते गदाभिश्च भीमाभिः पट्टिशैः कूटमुद‍्गरैः।<br>
घोरैश्च परिघैश्चित्रैस्त्रिशूलैश्चापि संश्रितैः॥ ५॥<br>
<br>
विदार्यमाणा रक्षोभिर्वानरास्ते महाबलाः।<br>
अमर्षजनितोद्धर्षाश्चक्रुः कर्माण्यभीतवत्॥ ६॥<br>
<br>
शरनिर्भिन्नगात्रास्ते शूलनिर्भिन्नदेहिनः।<br>
जगृहुस्ते द्रुमांस्तत्र शिलाश्च हरियूथपाः॥ ७॥<br>
<br>
ते भीमवेगा हरयो नर्दमानास्ततस्ततः।<br>
ममन्थू राक्षसान् वीरान् नामानि च बभाषिरे॥ ८॥<br>
<br>
तद् बभूवाद्भुतं घोरं युद्धं वानररक्षसाम्।<br>
शिलाभिर्विविधाभिश्च बहुशाखैश्च पादपैः॥ ९॥<br>
<br>
राक्षसा मथिताः केचिद् वानरैर्जितकाशिभिः।<br>
प्रवेमू रुधिरं केचिन्मुखै रुधिरभोजनाः॥ १०॥<br>
<br>
पार्श्वेषु दारिताः केचित् केचिद् राशीकृता द्रुमैः।<br>
शिलाभिश्चूर्णिताः केचित् केचिद् दन्तैर्विदारिताः॥ ११॥<br>
<br>
ध्वजैर्विमथितैर्भग्नैः खड्गैश्च विनिपातितैः।<br>
रथैर्विध्वंसितैः केचिद् व्यथिता रजनीचराः॥ १२॥<br>
<br>
गजेन्द्रैः पर्वताकारैः पर्वताग्रैर्वनौकसाम्।<br>
मथितैर्वाजिभिः कीर्णं सारोहैर्वसुधातलम्॥ १३॥<br>
<br>
वानरैर्भीमविक्रान्तैराप्लुत्योत्प्लुत्य वेगितैः।<br>
राक्षसाः करजैस्तीक्ष्णैर्मुखेषु विनिदारिताः॥ १४॥<br>
<br>
विषण्णवदना भूयो विप्रकीर्णशिरोरुहाः।<br>
मूढाः शोणितगन्धेन निपेतुर्धरणीतले॥ १५॥<br>
<br>
अन्ये तु परमक्रुद्धा राक्षसा भीमविक्रमाः।<br>
तलैरेवाभिधावन्ति वज्रस्पर्शसमैर्हरीन्॥ १६॥<br>
<br>
वानरैः पातयन्तस्ते वेगिता वेगवत्तरैः।<br>
मुष्टिभिश्चरणैर्दन्तैः पादपैश्चावपोथिताः॥ १७॥<br>
<br>
सैन्यं तु विद्रुतं दृष्ट्वा धूम्राक्षो राक्षसर्षभः।<br>
रोषेण कदनं चक्रे वानराणां युयुत्सताम्॥ १८॥<br>
<br>
प्रासैः प्रमथिताः केचिद् वानराः शोणितस्रवाः।<br>
मुद‍्गरैराहताः केचित् पतिता धरणीतले॥ १९॥<br>
<br>
परिघैर्मथिताः केचिद् भिन्दिपालैश्च दारिताः।<br>
पट्टिशैर्मथिताः केचिद् विह्वलन्तो गतासवः॥ २०॥<br>
<br>
केचिद् विनिहता भूमौ रुधिरार्द्रा वनौकसः।<br>
केचिद् विद्राविता नष्टाः संक्रुद्धै राक्षसैर्युधि॥ २१॥<br>
<br>
विभिन्नहृदयाः केचिदेकपार्श्वेन शायिताः।<br>
विदारितास्त्रिशूलैश्च केचिदान्त्रैर्विनिःसृताः॥ २२॥<br>
<br>
तत् सुभीमं महद्युद्धं हरिराक्षससंकुलम्।<br>
प्रबभौ शस्त्रबहुलं शिलापादपसंकुलम्॥ २३॥<br>
<br>
धनुर्ज्यातन्त्रिमधुरं हिक्कातालसमन्वितम्।<br>
मन्दस्तनितगीतं तद् युद्धगान्धर्वमाबभौ॥ २४॥<br>
<br>
धूम्राक्षस्तु धनुष्पाणिर्वानरान् रणमूर्धनि।<br>
हसन् विद्रावयामास दिशस्ताञ्छरवृष्टिभिः॥ २५॥<br>
<br>
धूम्राक्षेणार्दितं सैन्यं व्यथितं प्रेक्ष्य मारुतिः।<br>
अभ्यवर्तत संक्रुद्धः प्रगृह्य विपुलां शिलाम्॥ २६॥<br>
<br>
क्रोधाद् द्विगुणताम्राक्षः पितुस्तुल्यपराक्रमः।<br>
शिलां तां पातयामास धूम्राक्षस्य रथं प्रति॥ २७॥<br>
<br>
आपतन्तीं शिलां दृष्ट्वा गदामुद्यम्य सम्भ्रमात्।<br>
रथादाप्लुत्य वेगेन वसुधायां व्यतिष्ठत॥ २८॥<br>
<br>
सा प्रमथ्य रथं तस्य निपपात शिला भुवि।<br>
सचक्रकूबरं साश्वं सध्वजं सशरासनम्॥ २९॥<br>
<br>
स भङ्‍क्त्वा तु रथं तस्य हनूमान् मारुतात्मजः।<br>
रक्षसां कदनं चक्रे सस्कन्धविटपैर्द्रुमैः॥ ३०॥<br>
<br>
विभिन्नशिरसो भूत्वा राक्षसा रुधिरोक्षिताः।<br>
द्रुमैः प्रमथिताश्चान्ये निपेतुर्धरणीतले॥ ३१॥<br>
<br>
विद्राव्य राक्षसं सैन्यं हनूमान् मारुतात्मजः।<br>
गिरेः शिखरमादाय धूम्राक्षमभिदुद्रुवे॥ ३२॥<br>
<br>
तमापतन्तं धूम्राक्षो गदामुद्यम्य वीर्यवान्।<br>
विनर्दमानः सहसा हनूमन्तमभिद्रवत्॥ ३३॥<br>
<br>
तस्य क्रुद्धस्य रोषेण गदां तां बहुकण्टकाम्।<br>
पातयामास धूम्राक्षो मस्तकेऽथ हनूमतः॥ ३४॥<br>
<br>
ताडितः स तया तत्र गदया भीमवेगया।<br>
स कपिर्मारुतबलस्तं प्रहारमचिन्तयन्॥ ३५॥<br>
<br>
धूम्राक्षस्य शिरोमध्ये गिरिशृङ्गमपातयत्।<br>
स विस्फारितसर्वाङ्गो गिरिशृङ्गेण ताडितः॥ ३६॥<br>
<br>
पपात सहसा भूमौ विकीर्ण इव पर्वतः।<br>
धूम्राक्षं निहतं दृष्ट्वा हतशेषा निशाचराः।<br>
त्रस्ताः प्रविविशुर्लङ्कां वध्यमानाः प्लवंगमैः॥ ३७॥<br>
<br>
स तु पवनसुतो निहत्य शत्रून्<br>
क्षतजवहाः सरितश्च संविकीर्य।<br>
रिपुवधजनितश्रमो महात्मा<br>
मुदमगमत् कपिभिः सुपूज्यमानः॥ ३८॥<br>
<br>
<b>इत्यार्षे श्रीमद्रामायणे वाल्मीकीये आदिकाव्ये युद्धकाण्डे द्विपञ्चाशः सर्गः ॥ ५२ ॥</b>
