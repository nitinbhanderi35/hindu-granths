<br>
<b>श्रीमद्वाल्मीकियरामायणे युद्धकाण्डे सप्तचत्वारिंशः सर्गः ॥६-३७॥</b><br>
<br>
तस्मिन् प्रविष्टे लङ्कायां कृतार्थे रावणात्मजे।<br>
राघवं परिवार्याथ ररक्षुर्वानरर्षभाः॥ १॥<br>
<br>
हनुमानङ्गदो नीलः सुषेणः कुमुदो नलः।<br>
गजो गवाक्षो गवयः शरभो गन्धमादनः॥ २॥<br>
<br>
जाम्बवानृषभः स्कन्धो रम्भः शतबलिः पृथुः।<br>
व्यूढानीकाश्च यत्ताश्च द्रुमानादाय सर्वतः॥ ३॥<br>
<br>
वीक्षमाणा दिशः सर्वास्तिर्यगूर्ध्वं च वानराः।<br>
तृणेष्वपि च चेष्टत्सु राक्षसा इति मेनिरे॥ ४॥<br>
<br>
रावणश्चापि संहृष्टो विसृज्येन्द्रजितं सुतम्।<br>
आजुहाव ततः सीतारक्षणी राक्षसीस्तदा॥ ५॥<br>
<br>
राक्षस्यस्त्रिजटा चापि शासनात् तमुपस्थिताः।<br>
ता उवाच ततो हृष्टो राक्षसी राक्षसाधिपः॥ ६॥<br>
<br>
हताविन्द्रजिताख्यात वैदेह्या रामलक्ष्मणौ।<br>
पुष्पकं तत्समारोप्य दर्शयध्वं रणे हतौ॥ ७॥<br>
<br>
यदाश्रयादवष्टब्धा नेयं मामुपतिष्ठते।<br>
सोऽस्या भर्ता सह भ्रात्रा निहतो रणमूर्धनि॥ ८॥<br>
<br>
निर्विशङ्का निरुद्विग्ना निरपेक्षा च मैथिली।<br>
मामुपस्थास्यते सीता सर्वाभरणभूषिता॥ ९॥<br>
<br>
अद्य कालवशं प्राप्तं रणे रामं सलक्ष्मणम्।<br>
अवेक्ष्य विनिवृत्ता सा चान्यां गतिमपश्यती॥ १०॥<br>
<br>
अनपेक्षा विशालाक्षी मामुपस्थास्यते स्वयम्।<br>
तस्य तद् वचनं श्रुत्वा रावणस्य दुरात्मनः॥ ११॥<br>
<br>
राक्षस्यस्तास्तथेत्युक्त्वा जग्मुर्वै यत्र पुष्पकम्।<br>
ततः पुष्पकमादाय राक्षस्यो रावणाज्ञया॥ १२॥<br>
<br>
अशोकवनिकास्थां तां मैथिलीं समुपानयन्।<br>
तामादाय तु राक्षस्यो भर्तृशोकपराजिताम्॥ १३॥<br>
<br>
सीतामारोपयामासुर्विमानं पुष्पकं तदा।<br>
ततः पुष्पकमारोप्य सीतां त्रिजटया सह॥ १४॥<br>
<br>
जग्मुर्दर्शयितुं तस्यै राक्षस्यो रामलक्ष्मणौ।<br>
रावणश्चारयामास पताकाध्वजमालिनीम्॥ १५॥<br>
<br>
प्राघोषयत हृष्टश्च लङ्कायां राक्षसेश्वरः।<br>
राघवो लक्ष्मणश्चैव हताविन्द्रजिता रणे॥ १६॥<br>
<br>
विमानेनापि गत्वा तु सीता त्रिजटया सह।<br>
ददर्श वानराणां तु सर्वं सैन्यं निपातितम्॥ १७॥<br>
<br>
प्रहृष्टमनसश्चापि ददर्श पिशिताशनान्।<br>
वानरांश्चातिदुःखार्तान् रामलक्ष्मणपार्श्वतः॥ १८॥<br>
<br>
ततः सीता ददर्शोभौ शयानौ शरतल्पगौ।<br>
लक्ष्मणं चैव रामं च विसंज्ञौ शरपीडितौ॥ १९॥<br>
<br>
विध्वस्तकवचौ वीरौ विप्रविद्धशरासनौ।<br>
सायकैश्छिन्नसर्वाङ्गौ शरस्तम्बमयौ क्षितौ॥ २०॥<br>
<br>
तौ दृष्ट्वा भ्रातरौ तत्र प्रवीरौ पुरुषर्षभौ।<br>
शयानौ पुण्डरीकाक्षौ कुमाराविव पावकी॥ २१॥<br>
<br>
शरतल्पगतौ वीरौ तथाभूतौ नरर्षभौ।<br>
दुःखार्ता करुणं सीता सुभृशं विललाप ह॥ २२॥<br>
<br>
भर्तारमनवद्याङ्गी लक्ष्मणं चासितेक्षणा।<br>
प्रेक्ष्य पांसुषु चेष्टन्तौ रुरोद जनकात्मजा॥ २३॥<br>
<br>
सबाष्पशोकाभिहता समीक्ष्य<br>
तौ भ्रातरौ देवसुतप्रभावौ।<br>
वितर्कयन्ती निधनं तयोः सा<br>
दुःखान्विता वाक्यमिदं जगाद॥ २४॥<br>
<br>
<b>इत्यार्षे श्रीमद्रामायणे वाल्मीकीये आदिकाव्ये युद्धकाण्डे सप्तचत्वारिंशः सर्गः ॥ ४७ ॥</b>
