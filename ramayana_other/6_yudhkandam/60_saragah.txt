<br>
<b>श्रीमद्वाल्मीकियरामायणे युद्धकाण्डे षष्टितमः सर्गः ॥६-६०॥</b><br>
<br>
<br>
स प्रविश्य पुरीं लङ्कां रामबाणभयार्दितः।<br>
भग्नदर्पस्तदा राजा बभूव व्यथितेन्द्रियः॥ १॥<br>
<br>
मातंग इव सिंहेन गरुडेनेव पन्नगः।<br>
अभिभूतोऽभवद् राजा राघवेण महात्मना॥ २॥<br>
<br>
ब्रह्मदण्डप्रतीकानां विद्युच्चलितवर्चसाम्।<br>
स्मरन् राघवबाणानां विव्यथे राक्षसेश्वरः॥ ३॥<br>
<br>
स काञ्चनमयं दिव्यमाश्रित्य परमासनम्।<br>
विप्रेक्षमाणो रक्षांसि रावणो वाक्यमब्रवीत्॥ ४॥<br>
<br>
सर्वं तत् खलु मे मोघं यत् तप्तं परमं तपः।<br>
यत् समानो महेन्द्रेण मानुषेण विनिर्जितः॥ ५॥<br>
<br>
इदं तद् ब्रह्मणो घोरं वाक्यं मामभ्युपस्थितम्।<br>
मानुषेभ्यो विजानीहि भयं त्वमिति तत्तथा॥ ६॥<br>
<br>
देवदानवगन्धर्वैर्यक्षराक्षसपन्नगैः।<br>
अवध्यत्वं मया प्रोक्तं मानुषेभ्यो न याचितम्॥ ७॥<br>
<br>
तमिमं मानुषं मन्ये रामं दशरथात्मजम्।<br>
इक्ष्वाकुकुलजातेन अनरण्येन यत् पुरा॥ ८॥<br>
<br>
उत्पत्स्यति हि मद्वंशपुरुषो राक्षसाधम।<br>
यस्त्वां सपुत्रं सामात्यं सबलं साश्वसारथिम्॥ ९॥<br>
<br>
निहनिष्यति संग्रामे त्वां कुलाधम दुर्मते।<br>
शप्तोऽहं वेदवत्या च यथा सा धर्षिता पुरा॥ १०॥<br>
<br>
सेयं सीता महाभागा जाता जनकनन्दिनी।<br>
उमा नन्दीश्वरश्चापि रम्भा वरुणकन्यका॥ ११॥<br>
<br>
यथोक्तास्तन्मया प्राप्तं न मिथ्या ऋषिभाषितम्।<br>
एतदेव समागम्य यत्नं कर्तुमिहार्हथ॥ १२॥<br>
<br>
राक्षसाश्चापि तिष्ठन्तु चर्यागोपुरमूर्धसु।<br>
स चाप्रतिमगाम्भीर्यो देवदानवदर्पहा॥ १३॥<br>
<br>
ब्रह्मशापाभिभूतस्तु कुम्भकर्णो विबोध्यताम्।<br>
समरे जितमात्मानं प्रहस्तं च निषूदितम्॥ १४॥<br>
<br>
ज्ञात्वा रक्षोबलं भीममादिदेश महाबलः।<br>
द्वारेषु यत्नः क्रियतां प्राकारश्चाधिरुह्यताम्॥ १५॥<br>
<br>
निद्रावशसमाविष्टः कुम्भकर्णो विबोध्यताम्।<br>
सुखं स्वपिति निश्चिन्तः कामोपहतचेतनः॥ १६॥<br>
<br>
नव सप्त दशाष्टौ च मासान् स्वपिति राक्षसः।<br>
मन्त्रं कृत्वा प्रसुप्तोऽयमितस्तु नवमेऽहनि॥ १७॥<br>
<br>
तं तु बोधयत क्षिप्रं कुम्भकर्णं महाबलम्।<br>
स हि संख्ये महाबाहुः ककुदं सर्वरक्षसाम्।<br>
वानरान् राजपुत्रौ च क्षिप्रमेव हनिष्यति॥ १८॥<br>
<br>
एष केतुः परं संख्ये मुख्यो वै सर्वरक्षसाम्।<br>
कुम्भकर्णः सदा शेते मूढो ग्राम्यसुखे रतः॥ १९॥<br>
<br>
रामेणाभिनिरस्तस्य संग्रामेऽस्मिन् सुदारुणे।<br>
भविष्यति न मे शोकः कुम्भकर्णे विबोधिते॥ २०॥<br>
<br>
किं करिष्याम्यहं तेन शक्रतुल्यबलेन हि।<br>
ईदृशे व्यसने घोरे यो न साह्याय कल्पते॥ २१॥<br>
<br>
ते तु तद् वचनं श्रुत्वा राक्षसेन्द्रस्य राक्षसाः।<br>
जग्मुः परमसम्भ्रान्ताः कुम्भकर्णनिवेशनम्॥ २२॥<br>
<br>
ते रावणसमादिष्टा मांसशोणितभोजनाः।<br>
गन्धं माल्यं महद्भक्ष्यमादाय सहसा ययुः॥ २३॥<br>
<br>
तां प्रविश्य महाद्वारां सर्वतो योजनायताम्।<br>
कुम्भकर्णगुहां रम्यां पुष्पगन्धप्रवाहिनीम्॥ २४॥<br>
<br>
कुम्भकर्णस्य निःश्वासादवधूता महाबलाः।<br>
प्रतिष्ठमानाः कृच्छ्रेण यत्नात् प्रविविशुर्गुहाम्॥ २५॥<br>
<br>
तां प्रविश्य गुहां रम्यां रत्नकाञ्चनकुट्टिमाम्।<br>
ददृशुर्नैर्ऋतव्याघ्राः शयानं भीमविक्रमम्॥ २६॥<br>
<br>
ते तु तं विकृतं सुप्तं विकीर्णमिव पर्वतम्।<br>
कुम्भकर्णं महानिद्रं समेताः प्रत्यबोधयन्॥ २७॥<br>
<br>
ऊर्ध्वलोमाञ्चिततनुं श्वसन्तमिव पन्नगम्।<br>
भ्रामयन्तं विनिःश्वासैः शयानं भीमविक्रमम्॥ २८॥<br>
<br>
भीमनासापुटं तं तु पातालविपुलाननम्।<br>
शयने न्यस्तसर्वाङ्गं मेदोरुधिरगन्धिनम्॥ २९॥<br>
<br>
काञ्चनाङ्गदनद्धाङ्गं किरीटेनार्कवर्चसम्।<br>
ददृशुर्नैर्ऋतव्याघ्रं कुम्भकर्णमरिंदमम्॥ ३०॥<br>
<br>
ततश्चक्रुर्महात्मानः कुम्भकर्णस्य चाग्रतः।<br>
भूतानां मेरुसंकाशं राशिं परमतर्पणम्॥ ३१॥<br>
<br>
मृगाणां महिषाणां च वराहाणां च संचयान्।<br>
चक्रुर्नैर्ऋतशार्दूला राशिमन्नस्य चाद्भुतम्॥ ३२॥<br>
<br>
ततः शोणितकुम्भांश्च मांसानि विविधानि च।<br>
पुरस्तात् कुम्भकर्णस्य चक्रुस्त्रिदशशत्रवः॥ ३३॥<br>
<br>
लिलिपुश्च परार्घ्येन चन्दनेन परंतपम्।<br>
दिव्यैराश्वासयामासुर्माल्यैर्गन्धैश्च गन्धिभिः॥ ३४॥<br>
<br>
धूपगन्धांश्च ससृजुस्तुष्टुवुश्च परंतपम्।<br>
जलदा इव चानेदुर्यातुधानास्ततस्ततः॥ ३५॥<br>
<br>
शङ्खांश्च पूरयामासुः शशाङ्कसदृशप्रभान्।<br>
तुमुलं युगपच्चापि विनेदुश्चाप्यमर्षिताः॥ ३६॥<br>
<br>
नेदुरास्फोटयामासुश्चिक्षिपुस्ते निशाचराः।<br>
कुम्भकर्णविबोधार्थं चक्रुस्ते विपुलं स्वरम्॥ ३७॥<br>
<br>
सशङ्खभेरीपणवप्रणादं<br>
सास्फोटितक्ष्वेलितसिंहनादम्।<br>
दिशो द्रवन्तस्त्रिदिवं किरन्तः<br>
श्रुत्वा विहंगाः सहसा निपेतुः॥ ३८॥<br>
<br>
यदा भृशं तैर्निनदैर्महात्मा<br>
न कुम्भकर्णो बुबुधे प्रसुप्तः।<br>
ततो भुशुण्डीर्मुसलानि सर्वे<br>
रक्षोगणास्ते जगृहुर्गदाश्च॥ ३९॥<br>
<br>
तं शैलशृङ्गैर्मुसलैर्गदाभि-<br>
र्वक्षःस्थले मुद‍्गरमुष्टिभिश्च।<br>
सुखप्रसुप्तं भुवि कुम्भकर्णं<br>
रक्षांस्युदग्राणि तदा निजघ्नुः॥ ४०॥<br>
<br>
तस्य निःश्वासवातेन कुम्भकर्णस्य रक्षसः।<br>
राक्षसाः कुम्भकर्णस्य स्थातुं शेकुर्न चाग्रतः॥ ४१॥<br>
<br>
ततः परिहिता गाढं राक्षसा भीमविक्रमाः।<br>
मृदङ्गपणवान् भेरीः शङ्खकुम्भगणांस्तथा॥ ४२॥<br>
<br>
दश राक्षससाहस्रं युगपत्पर्यवारयत्।<br>
नीलाञ्जनचयाकारं ते तु तं प्रत्यबोधयन्॥ ४३॥<br>
<br>
अभिघ्नन्तो नदन्तश्च न च सम्बुबुधे तदा।<br>
यदा चैनं न शेकुस्ते प्रतिबोधयितुं तदा॥ ४४॥<br>
<br>
ततो गुरुतरं यत्नं दारुणं समुपाक्रमन्।<br>
अश्वानुष्ट्रान् खरान् नागाञ्जघ्नुर्दण्डकशाङ्कुशैः॥ ४५॥<br>
<br>
भेरीशङ्खमृदङ्गांश्च सर्वप्राणैरवादयन्।<br>
निजघ्नुश्चास्य गात्राणि महाकाष्ठकटंकरैः॥ ४६॥<br>
<br>
मुद‍्गरैर्मुसलैश्चापि सर्वप्राणसमुद्यतैः।<br>
तेन नादेन महता लङ्का सर्वा प्रपूरिता।<br>
सपर्वतवना सर्वा सोऽपि नैव प्रबुध्यते॥ ४७॥<br>
<br>
ततो भेरीसहस्रं तु युगपत् समहन्यत।<br>
मृष्टकाञ्चनकोणानामसक्तानां समन्ततः॥ ४८॥<br>
<br>
एवमप्यतिनिद्रस्तु यदा नैव प्रबुध्यते।<br>
शापस्य वशमापन्नस्ततः क्रुद्धा निशाचराः॥ ४९॥<br>
<br>
ततः कोपसमाविष्टाः सर्वे भीमपराक्रमाः।<br>
तद् रक्षो बोधयिष्यन्तश्चक्रुरन्ये पराक्रमम्॥ ५०॥<br>
<br>
अन्ये भेरीः समाजघ्नुरन्ये चक्रुर्महास्वनम्।<br>
केशानन्ये प्रलुलुपुः कर्णानन्ये दशन्ति च॥ ५१॥<br>
<br>
उदकुम्भशतानन्ये समसिञ्चन्त कर्णयोः।<br>
न कुम्भकर्णः पस्पन्दे महानिद्रावशं गतः॥ ५२॥<br>
<br>
अन्ये च बलिनस्तस्य कूटमुद‍्गरपाणयः।<br>
मूर्ध्नि वक्षसि गात्रेषु पातयन् कूटमुद‍्गरान्॥ ५३॥<br>
<br>
रज्जुबन्धनबद्धाभिः शतघ्नीभिश्च सर्वतः।<br>
वध्यमानो महाकायो न प्राबुध्यत राक्षसः॥ ५४॥<br>
<br>
वारणानां सहस्रं च शरीरेऽस्य प्रधावितम्।<br>
कुम्भकर्णस्तदा बुद्‍ध्वा स्पर्शं परमबुध्यत॥ ५५॥<br>
<br>
स पात्यमानैर्गिरिशृङ्गवृक्षै-<br>
रचिन्तयंस्तान् विपुलान् प्रहारान्।<br>
निद्राक्षयात् क्षुद्भयपीडितश्च<br>
विजृम्भमाणः सहसोत्पपात॥ ५६॥<br>
<br>
स नागभोगाचलशृङ्गकल्पौ<br>
विक्षिप्य बाहू जितवज्रसारौ।<br>
विवृत्य वक्त्रं वडवामुखाभं<br>
निशाचरोऽसौ विकृतं जजृम्भे॥ ५७॥<br>
<br>
तस्य जाजृम्भमाणस्य वक्त्रं पातालसंनिभम्।<br>
ददृशे मेरुशृङ्गाग्रे दिवाकर इवोदितः॥ ५८॥<br>
<br>
स जृम्भमाणोऽतिबलः प्रबुद्धस्तु निशाचरः।<br>
निःश्वासश्चास्य संजज्ञे पर्वतादिव मारुतः॥ ५९॥<br>
<br>
रूपमुत्तिष्ठतस्तस्य कुम्भकर्णस्य तद् बभौ।<br>
युगान्ते सर्वभूतानि कालस्येव दिधक्षतः॥ ६०॥<br>
<br>
तस्य दीप्ताग्निसदृशे विद्युत्सदृशवर्चसी।<br>
ददृशाते महानेत्रे दीप्ताविव महाग्रहौ॥ ६१॥<br>
<br>
ततस्त्वदर्शयन् सर्वान् भक्ष्यांश्च विविधान् बहून्।<br>
वराहान् महिषांश्चैव बभक्ष स महाबलः॥ ६२॥<br>
<br>
आदद् बुभुक्षितो मांसं शोणितं तृषितोऽपिबत्।<br>
मेदःकुम्भांश्च मद्यांश्च पपौ शक्ररिपुस्तदा॥ ६३॥<br>
<br>
ततस्तृप्त इति ज्ञात्वा समुत्पेतुर्निशाचराः।<br>
शिरोभिश्च प्रणम्यैनं सर्वतः पर्यवारयन्॥ ६४॥<br>
<br>
निद्राविशदनेत्रस्तु कलुषीकृतलोचनः।<br>
चारयन् सर्वतो दृष्टिं तान् ददर्श निशाचरान्॥ ६५॥<br>
<br>
स सर्वान् सान्त्वयामास नैर्ऋतान् नैर्ऋतर्षभः।<br>
बोधनाद् विस्मितश्चापि राक्षसानिदमब्रवीत् ॥ ६६॥<br>
<br>
किमर्थमहमादृत्य भवद्भिः प्रतिबोधितः।<br>
कच्चित् सुकुशलं राज्ञो भयं वा नेह किंचन॥ ६७॥<br>
<br>
अथवा ध्रुवमन्येभ्यो भयं परमुपस्थितम्।<br>
यदर्थमेव त्वरितैर्भवद्भिः प्रतिबोधितः॥ ६८॥<br>
<br>
अद्य राक्षसराजस्य भयमुत्पाटयाम्यहम्।<br>
दारयिष्ये महेन्द्रं वा शीतयिष्ये तथानलम्॥ ६९॥<br>
<br>
न ह्यल्पकारणे सुप्तं बोधयिष्यति मादृशम्।<br>
तदाख्यातार्थतत्त्वेन मत्प्रबोधनकारणम्॥ ७०॥<br>
<br>
एवं ब्रुवाणं संरब्धं कुम्भकर्णमरिंदमम्।<br>
यूपाक्षः सचिवो राज्ञः कृताञ्जलिरभाषत॥ ७१॥<br>
<br>
न नो देवकृतं किंचिद् भयमस्ति कदाचन।<br>
मानुषान्नो भयं राजंस्तुमुलं सम्प्रबाधते॥ ७२॥<br>
<br>
न दैत्यदानवेभ्यो वा भयमस्ति न नः क्वचित्।<br>
यादृशं मानुषं राजन् भयमस्मानुपस्थितम्॥ ७३॥<br>
<br>
वानरैः पर्वताकारैर्लङ्केयं परिवारिता।<br>
सीताहरणसंतप्ताद् रामान्नस्तुमुलं भयम्॥ ७४॥<br>
<br>
एकेन वानरेणेयं पूर्वं दग्धा महापुरी।<br>
कुमारो निहतश्चाक्षः सानुयात्रः सकुञ्जरः॥ ७५॥<br>
<br>
स्वयं रक्षोधिपश्चापि पौलस्त्यो देवकण्टकः।<br>
व्रजेति संयुगे मुक्तो रामेणादित्यवर्चसा॥ ७६॥<br>
<br>
यन्न देवैः कृतो राजा नापि दैत्यैर्न दानवैः।<br>
कृतः स इह रामेण विमुक्तः प्राणसंशयात्॥ ७७॥<br>
<br>
स यूपाक्षवचः श्रुत्वा भ्रातुर्युधि पराभवम्।<br>
कुम्भकर्णो विवृत्ताक्षो यूपाक्षमिदमब्रवीत्॥ ७८॥<br>
<br>
सर्वमद्यैव यूपाक्ष हरिसैन्यं सलक्ष्मणम्।<br>
राघवं च रणे जित्वा ततो द्रक्ष्यामि रावणम्॥ ७९॥<br>
<br>
राक्षसांस्तर्पयिष्यामि हरीणां मांसशोणितैः।<br>
रामलक्ष्मणयोश्चापि स्वयं पास्यामि शोणितम्॥ ८०॥<br>
<br>
तत् तस्य वाक्यं ब्रुवतो निशम्य<br>
सगर्वितं रोषविवृद्धदोषम्।<br>
महोदरो नैर्ऋतयोधमुख्यः<br>
कृताञ्जलिर्वाक्यमिदं बभाषे॥ ८१॥<br>
<br>
रावणस्य वचः श्रुत्वा गुणदोषौ विमृश्य च।<br>
पश्चादपि महाबाहो शत्रून् युधि विजेष्यसि॥ ८२॥<br>
<br>
महोदरवचः श्रुत्वा राक्षसैः परिवारितः।<br>
कुम्भकर्णो महातेजाः सम्प्रतस्थे महाबलः॥ ८३॥<br>
<br>
सुप्तमुत्थाप्य भीमाक्षं भीमरूपपराक्रमम्।<br>
राक्षसास्त्वरिता जग्मुर्दशग्रीवनिवेशनम्॥ ८४॥<br>
<br>
तेऽभिगम्य दशग्रीवमासीनं परमासने।<br>
ऊचुर्बद्धाञ्जलिपुटाः सर्व एव निशाचराः॥ ८५॥<br>
<br>
कुम्भकर्णः प्रबुद्धोऽसौ भ्राता ते राक्षसेश्वर।<br>
कथं तत्रैव निर्यातु द्रक्ष्यसे तमिहागतम्॥ ८६॥<br>
<br>
रावणस्त्वब्रवीद‍्धृष्टो राक्षसांस्तानुपस्थितान्।<br>
द्रष्टुमेनमिहेच्छामि यथान्यायं च पूज्यताम्॥ ८७॥<br>
<br>
तथेत्युक्त्वा तु ते सर्वे पुनरागम्य राक्षसाः।<br>
कुम्भकर्णमिदं वाक्यमूचू रावणचोदिताः॥ ८८॥<br>
<br>
द्रष्टुं त्वां काङ्क्षते राजा सर्वराक्षसपुङ्गवः।<br>
गमने क्रियतां बुद्धिर्भ्रातरं सम्प्रहर्षय॥ ८९॥<br>
<br>
कुम्भकर्णस्तु दुर्धर्षो भ्रातुराज्ञाय शासनम्।<br>
तथेत्युक्त्वा महावीर्यः शयनादुत्पपात ह॥ ९०॥<br>
<br>
प्रक्षाल्य वदनं हृष्टः स्नातः परमहर्षितः।<br>
पिपासुस्त्वरयामास पानं बलसमीरणम्॥ ९१॥<br>
<br>
ततस्ते त्वरितास्तत्र राक्षसा रावणाज्ञया।<br>
मद्यं भक्ष्यांश्च विविधान् क्षिप्रमेवोपहारयन्॥ ९२॥<br>
<br>
पीत्वा घटसहस्रे द्वे गमनायोपचक्रमे।<br>
ईषत्समुत्कटो मत्तस्तेजोबलसमन्वितः॥ ९३॥<br>
<br>
कुम्भकर्णो बभौ रुष्टः कालान्तकयमोपमः।<br>
भ्रातुः स भवनं गच्छन् रक्षोबलसमन्वितः।<br>
कुम्भकर्णः पदन्यासैरकम्पयत मेदिनीम्॥ ९४॥<br>
<br>
स राजमार्गं वपुषा प्रकाशयन्<br>
सहस्ररश्मिर्धरणीमिवांशुभिः।<br>
जगाम तत्राञ्जलिमालया वृतः<br>
शतक्रतुर्गेहमिव स्वयंभुवः॥ ९५॥<br>
<br>
तं राजमार्गस्थममित्रघातिनं<br>
वनौकसस्ते सहसा बहिःस्थिताः।<br>
दृष्ट्वाप्रमेयं गिरिशृङ्गकल्पं<br>
वितत्रसुस्ते सह यूथपालैः॥ ९६॥<br>
<br>
केचिच्छरण्यं शरणं स्म रामं<br>
व्रजन्ति केचिद् व्यथिताः पतन्ति।<br>
केचिद् दशश्च व्यथिताः पतन्ति<br>
केचिद् भयार्ता भुवि शेरते स्म॥ ९७॥<br>
<br>
तमद्रिशृङ्गप्रतिमं किरीटिनं<br>
स्पृशन्तमादित्यमिवात्मतेजसा।<br>
वनौकसः प्रेक्ष्य विवृद्धमद्भुतं<br>
भयार्दिता दुद्रुविरे यतस्ततः॥ ९८॥<br>
<br>
<br>
<b>इत्यार्षे श्रीमद्रामायणे वाल्मीकीये आदिकाव्ये युद्धकाण्डे षष्टितमः सर्गः ॥ ६० ॥</b>
