<br>
<b>श्रीमद्वाल्मीकियरामायणे युद्धकाण्डे एकोनविंशत्यधिकशततमः सर्गः ॥६-११९॥</b><br>
<br>
एतच्छ्रुत्वा शुभं वाक्यं राघवेणानुभाषितम्।<br>
ततः शुभतरं वाक्यं व्याजहार महेश्वरः॥ १॥<br>
<br>
पुष्कराक्ष महाबाहो महावक्षः परंतप।<br>
दिष्ट्या कृतमिदं कर्म त्वया धर्मभृतां वर॥ २॥<br>
<br>
दिष्ट्या सर्वस्य लोकस्य प्रवृद्धं दारुणं तमः।<br>
अपवृत्तं त्वया संख्ये राम रावणजं भयम्॥ ३॥<br>
<br>
आश्वास्य भरतं दीनं कौसल्यां च यशस्विनीम्।<br>
कैकेयीं च सुमित्रां च दृष्ट्वा लक्ष्मणमातरम्॥ ४॥<br>
<br>
प्राप्य राज्यमयोध्यायां नन्दयित्वा सुहृज्जनम्।<br>
इक्ष्वाकूणां कुले वंशं स्थापयित्वा महाबल॥ ५॥<br>
<br>
इष्ट्वा तुरगमेधेन प्राप्य चानुत्तमं यशः।<br>
ब्राह्मणेभ्यो धनं दत्त्वा त्रिदिवं गन्तुमर्हसि॥ ६॥<br>
<br>
एष राजा दशरथो विमानस्थः पिता तव।<br>
काकुत्स्थ मानुषे लोके गुरुस्तव महायशाः॥ ७॥<br>
<br>
इन्द्रलोकं गतः श्रीमांस्त्वया पुत्रेण तारितः।<br>
लक्ष्मणेन सह भ्रात्रा त्वमेनमभिवादय॥ ८॥<br>
<br>
महादेववचः श्रुत्वा राघवः सहलक्ष्मणः।<br>
विमानशिखरस्थस्य प्रणाममकरोत् पितुः॥ ९॥<br>
<br>
दीप्यमानं स्वया लक्ष्म्या विरजोऽम्बरधारिणम्।<br>
लक्ष्मणेन सह भ्रात्रा ददर्श पितरं प्रभुः॥ १०॥<br>
<br>
हर्षेण महताऽऽविष्टो विमानस्थो महीपतिः।<br>
प्राणैः प्रियतरं दृष्ट्वा पुत्रं दशरथस्तदा॥ ११॥<br>
<br>
आरोप्याङ्के महाबाहुर्वरासनगतः प्रभुः।<br>
बाहुभ्यां सम्परिष्वज्य ततो वाक्यं समाददे॥ १२॥<br>
<br>
न मे स्वर्गो बहु मतः सम्मानश्च सुरर्षभैः।<br>
त्वया राम विहीनस्य सत्यं प्रतिशृणोमि ते॥ १३॥<br>
<br>
अद्य त्वां निहतामित्रं दृष्ट्वा सम्पूर्णमानसम्।<br>
निस्तीर्णवनवासं च प्रीतिरासीत् परा मम॥ १४॥<br>
<br>
कैकेय्या यानि चोक्तानि वाक्यानि वदतां वर।<br>
तव प्रव्राजनार्थानि स्थितानि हृदये मम॥ १५॥<br>
<br>
त्वां तु दृष्ट्वा कुशलिनं परिष्वज्य सलक्ष्मणम्।<br>
अद्य दुःखाद् विमुक्तोऽस्मि नीहारादिव भास्करः॥ १६॥<br>
<br>
तारितोऽहं त्वया पुत्र सुपुत्रेण महात्मना।<br>
अष्टावक्रेण धर्मात्मा कहोलो ब्राह्मणो यथा॥ १७॥<br>
<br>
इदानीं च विजानामि यथा सौम्य सुरेश्वरैः।<br>
वधार्थं रावणस्येह विहितं पुरुषोत्तमम्॥ १८॥<br>
<br>
सिद्धार्था खलु कौसल्या या त्वां राम गृहं गतम्।<br>
वनान्निवृत्तं संहृष्टा द्रक्ष्यते शत्रुसूदनम्॥ १९॥<br>
<br>
सिद्धार्थाः खलु ते राम नरा ये त्वां पुरीं गतम्।<br>
राज्ये चैवाभिषिक्तं च द्रक्ष्यन्ते वसुधाधिपम्॥ २०॥<br>
<br>
अनुरक्तेन बलिना शुचिना धर्मचारिणा।<br>
इच्छेयं त्वामहं द्रष्टुं भरतेन समागतम्॥ २१॥<br>
<br>
चतुर्दश समाः सौम्य वने निर्यातितास्त्वया।<br>
वसता सीतया सार्धं मत्प्रीत्या लक्ष्मणेन च॥ २२॥<br>
<br>
निवृत्तवनवासोऽसि प्रतिज्ञा पूरिता त्वया।<br>
रावणं च रणे हत्वा देवताः परितोषिताः॥ २३॥<br>
<br>
कृतं कर्म यशः श्लाघ्यं प्राप्तं ते शत्रुसूदन।<br>
भ्रातृभिः सह राज्यस्थो दीर्घमायुरवाप्नुहि॥ २४॥<br>
<br>
इति ब्रुवाणं राजानं रामः प्राञ्जलिरब्रवीत्।<br>
कुरु प्रसादं धर्मज्ञ कैकय्या भरतस्य च॥ २५॥<br>
<br>
सपुत्रां त्वां त्यजामीति यदुक्ता कैकयी त्वया।<br>
स शापः कैकयीं घोरः सपुत्रां न स्पृशेत् प्रभो॥ २६॥<br>
<br>
तथेति स महाराजो राममुक्त्वा कृताञ्जलिम्।<br>
लक्ष्मणं च परिष्वज्य पुनर्वाक्यमुवाच ह॥ २७॥<br>
<br>
रामं शुश्रूषता भक्त्या वैदेह्या सह सीतया।<br>
कृता मम महाप्रीतिः प्राप्तं धर्मफलं च ते॥ २८॥<br>
<br>
धर्मं प्राप्स्यसि धर्मज्ञ यशश्च विपुलं भुवि।<br>
रामे प्रसन्ने स्वर्गं च महिमानं तथोत्तमम्॥ २९॥<br>
<br>
रामं शुश्रूष भद्रं ते सुमित्रानन्दवर्धन।<br>
रामः सर्वस्य लोकस्य हितेष्वभिरतः सदा॥ ३०॥<br>
<br>
एते सेन्द्रास्त्रयो लोकाः सिद्धाश्च परमर्षयः।<br>
अभिवाद्य महात्मानमर्चन्ति पुरुषोत्तमम्॥ ३१॥<br>
<br>
एतत् तदुक्तमव्यक्तमक्षरं ब्रह्मसम्मितम्।<br>
देवानां हृदयं सौम्य गुह्यं रामः परंतपः॥ ३२॥<br>
<br>
अवाप्तधर्माचरणं यशश्च विपुलं त्वया।<br>
एवं शुश्रूषताव्यग्रं वैदेह्या सह सीतया॥ ३३॥<br>
<br>
इत्युक्त्वा लक्ष्मणं राजा स्नुषां बद्धाञ्जलिं स्थिताम्।<br>
पुत्रीत्याभाष्य मधुरं शनैरेनामुवाच ह॥ ३४॥<br>
<br>
कर्तव्यो न तु वैदेहि मन्युस्त्यागमिमं प्रति।<br>
रामेणेदं विशुद्ध्यर्थं कृतं वै त्वद्धितैषिणा॥ ३५॥<br>
<br>
सुदुष्करमिदं पुत्रि तव चारित्रलक्षणम्।<br>
कृतं यत् तेऽन्यनारीणां यशो ह्यभिभविष्यति॥ ३६॥<br>
<br>
न त्वं कामं समाधेया भर्तृशुश्रूषणं प्रति।<br>
अवश्यं तु मया वाच्यमेष ते दैवतं परम्॥ ३७॥<br>
<br>
इति प्रतिसमादिश्य पुत्रौ सीतां च राघवः।<br>
इन्द्रलोकं विमानेन ययौ दशरथो नृपः॥ ३८॥<br>
<br>
विमानमास्थाय महानुभावः<br>
श्रिया च संहृष्टतनुर्नृपोत्तमः।<br>
आमन्त्र्य पुत्रौ सह सीतया च<br>
जगाम देवप्रवरस्य लोकम्॥ ३९॥<br>
<br>
<b>इत्यार्षे श्रीमद्रामायणे वाल्मीकीये आदिकाव्ये युद्धकाण्डे एकोनविंशत्यधिकशततमः सर्गः ॥ ११९ ॥</b>
