शुकेन तु समादिष्टान् दृष्ट्वा स हरियूथपान्।<br>
लक्ष्मणं च महावीर्यं भुजं रामस्य दक्षिणम्॥ १॥<br>
<br>
समीपस्थं च रामस्य भ्रातरं च विभीषणम्।<br>
सर्ववानरराजं च सुग्रीवं भीमविक्रमम्॥ २॥<br>
<br>
अङ्गदं चापि बलिनं वज्रहस्तात्मजात्मजम्।<br>
हनूमन्तं च विक्रान्तं जाम्बवन्तं च दुर्जयम्॥ ३॥<br>
<br>
सुषेणं कुमुदं नीलं नलं च प्लवगर्षभम्।<br>
गजं गवाक्षं शरभं मैन्दं च द्विविदं तथा॥ ४॥<br>
<br>
किंचिदाविग्नहृदयो जातक्रोधश्च रावणः।<br>
भर्त्सयामास तौ वीरौ कथान्ते शुकसारणौ॥ ५॥<br>
<br>
अधोमुखौ तौ प्रणतावब्रवीच्छुकसारणौ।<br>
रोषगद‍्गदया वाचा संरब्धं परुषं तथा॥ ६॥<br>
<br>
न तावत् सदृशं नाम सचिवैरुपजीविभिः।<br>
विप्रियं नृपतेर्वक्तुं निग्रहे प्रग्रहे प्रभोः॥ ७॥<br>
<br>
रिपूणां प्रतिकूलानां युद्धार्थमभिवर्तताम्।<br>
उभाभ्यां सदृशं नाम वक्तुमप्रस्तवे स्तवम्॥ ८॥<br>
<br>
आचार्या गुरवो वृद्धा वृथा वां पर्युपासिताः।<br>
सारं यद् राजशास्त्राणामनुजीव्यं न गृह्यते॥ ९॥<br>
<br>
गृहीतो वा न विज्ञातो भारोऽज्ञानस्य वाह्यते।<br>
ईदृशैः सचिवैर्युक्तो मूर्खैर्दिष्ट्या धराम्यहम्॥ १०॥<br>
<br>
किं नु मृत्योर्भयं नास्ति मां वक्तुं परुषं वचः।<br>
यस्य मे शासतो जिह्वा प्रयच्छति शुभाशुभम्॥ ११॥<br>
<br>
अप्येव दहनं स्पृष्ट्वा वने तिष्ठन्ति पादपाः।<br>
राजदण्डपरामृष्टास्तिष्ठन्ते नापराधिनः॥ १२॥<br>
<br>
हन्यामहं त्विमौ पापौ शत्रुपक्षप्रशंसिनौ।<br>
यदि पूर्वोपकारैर्मे क्रोधो न मृदुतां व्रजेत्॥ १३॥<br>
<br>
अपध्वंसत नश्यध्वं संनिकर्षादितो मम।<br>
नहि वां हन्तुमिच्छामि स्मराम्युपकृतानि वाम्।<br>
हतावेव कृतघ्नौ द्वौ मयि स्नेहपराङ्मुखौ॥ १४॥<br>
<br>
एवमुक्तौ तु सव्रीडौ तौ दृष्ट्वा शुकसारणौ।<br>
रावणं जयशब्देन प्रतिनन्द्याभिनिःसृतौ॥ १५॥<br>
<br>
अब्रवीच्च दशग्रीवः समीपस्थं महोदरम्।<br>
उपस्थापय मे शीघ्रं चारानिति निशाचरः।<br>
महोदरस्तथोक्तस्तु शीघ्रमाज्ञापयच्चरान्॥ १६॥<br>
<br>
ततश्चाराः संत्वरिताः प्राप्ताः पार्थिवशासनात्।<br>
उपस्थिताः प्राञ्जलयो वर्धयित्वा जयाशिषः॥ १७॥<br>
<br>
तानब्रवीत् ततो वाक्यं रावणो राक्षसाधिपः।<br>
चारान् प्रत्यायिकान् शूरान् धीरान् विगतसाध्वसान्॥ १८॥<br>
<br>
इतो गच्छत रामस्य व्यवसायं परीक्षितुम्।<br>
मन्त्रेष्वभ्यन्तरा येऽस्य प्रीत्या तेन समागताः॥ १९॥<br>
<br>
कथं स्वपिति जागर्ति किमद्य च करिष्यति।<br>
विज्ञाय निपुणं सर्वमागन्तव्यमशेषतः॥ २०॥<br>
<br>
चारेण विदितः शत्रुः पण्डितैर्वसुधाधिपैः।<br>
युद्धे स्वल्पेन यत्नेन समासाद्य निरस्यते॥ २१॥<br>
<br>
चारास्तु ते तथेत्युक्त्वा प्रहृष्टा राक्षसेश्वरम्।<br>
शार्दूलमग्रतः कृत्वा ततश्चक्रुः प्रदक्षिणम्॥ २२॥<br>
<br>
ततस्तं तु महात्मानं चारा राक्षससत्तमम्।<br>
कृत्वा प्रदक्षिणं जग्मुर्यत्र रामः सलक्ष्मणः॥ २३॥<br>
<br>
ते सुवेलस्य शैलस्य समीपे रामलक्ष्मणौ।<br>
प्रच्छन्ना ददृशुर्गत्वा ससुग्रीवविभीषणौ॥ २४॥<br>
<br>
प्रेक्षमाणाश्चमूं तां च बभूवुर्भयविह्वलाः।<br>
ते तु धर्मात्मना दृष्टा राक्षसेन्द्रेण राक्षसाः॥ २५॥<br>
<br>
विभीषणेन तत्रस्था निगृहीता यदृच्छया।<br>
शार्दूलो ग्राहितस्त्वेकः पापोऽयमिति राक्षसः॥ २६॥<br>
<br>
मोचितः सोऽपि रामेण वध्यमानः प्लवंगमैः।<br>
आनृशंस्येन रामेण मोचिता राक्षसाः परे॥ २७॥<br>
<br>
वानरैरर्दितास्ते तु विक्रान्तैर्लघुविक्रमैः।<br>
पुनर्लङ्कामनुप्राप्ताः श्वसन्तो नष्टचेतसः॥ २८॥<br>
<br>
ततो दशग्रीवमुपस्थितास्ते<br>
चारा बहिर्नित्यचरा निशाचराः।<br>
गिरेः सुवेलस्य समीपवासिनं<br>
न्यवेदयन् रामबलं महाबलाः॥ २९॥<br>
