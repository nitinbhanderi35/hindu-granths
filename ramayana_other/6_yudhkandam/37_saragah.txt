<br>
नरवानरराजानौ स तु वायुसुतः कपिः।<br>
जाम्बवानृक्षराजश्च राक्षसश्च विभीषणः॥ १॥<br>
<br>
अङ्गदो वालिपुत्रश्च सौमित्रिः शरभः कपिः।<br>
सुषेणः सहदायादो मैन्दो द्विविद एव च॥ २॥<br>
<br>
गजो गवाक्षः कुमुदो नलोऽथ पनसस्तथा।<br>
अमित्रविषयं प्राप्ताः समवेताः समर्थयन्॥ ३॥<br>
<br>
इयं सा लक्ष्यते लङ्का पुरी रावणपालिता।<br>
सासुरोरगगन्धर्वैरमरैरपि दुर्जया॥ ४॥<br>
<br>
कार्यसिद्धिं पुरस्कृत्य मन्त्रयध्वं विनिर्णये।<br>
नित्यं संनिहितो यत्र रावणो राक्षसाधिपः॥ ५॥<br>
<br>
अथ तेषु ब्रुवाणेषु रावणावरजोऽब्रवीत्।<br>
वाक्यमग्राम्यपदवत् पुष्कलार्थं विभीषणः॥ ६॥<br>
<br>
अनलः पनसश्चैव सम्पातिः प्रमतिस्तथा।<br>
गत्वा लङ्कां ममामात्याः पुरीं पुनरिहागताः॥ ७॥<br>
<br>
भूत्वा शकुनयः सर्वे प्रविष्टाश्च रिपोर्बलम्।<br>
विधानं विहितं यच्च तद् दृष्ट्वा समुपस्थिताः॥ ८॥<br>
<br>
संविधानं यथाहुस्ते रावणस्य दुरात्मनः।<br>
राम तद् ब्रुवतः सर्वं याथातथ्येन मे शृणु॥ ९॥<br>
<br>
पूर्वं प्रहस्तः सबलो द्वारमासाद्य तिष्ठति।<br>
दक्षिणं च महावीर्यौ महापार्श्वमहोदरौ॥ १०॥<br>
<br>
इन्द्रजित् पश्चिमं द्वारं राक्षसैर्बहुभिर्वृतः।<br>
पट्टिशासिधनुष्मद्भिः शूलमुद‍्गरपाणिभिः॥ ११॥<br>
<br>
नानाप्रहरणैः शूरैरावृतो रावणात्मजः।<br>
राक्षसानां सहस्रैस्तु बहुभिः शस्त्रपाणिभिः॥ १२॥<br>
<br>
युक्तः परमसंविग्नो राक्षसैः सह मन्त्रवित्।<br>
उत्तरं नगरद्वारं रावणः स्वयमास्थितः॥ १३॥<br>
<br>
विरूपाक्षस्तु महता शूलखड्गधनुष्मता।<br>
बलेन राक्षसैः सार्धं मध्यमं गुल्ममाश्रितः॥ १४॥<br>
<br>
एतानेवं विधान् गुल्माँल्लङ्कायां समुदीक्ष्य ते।<br>
मामका मन्त्रिणः सर्वे शीघ्रं पुनरिहागताः॥ १५॥<br>
<br>
गजानां दशसाहस्रं रथानामयुतं तथा।<br>
हयानामयुते द्वे च साग्रकोटिश्च रक्षसाम्॥ १६॥<br>
<br>
विक्रान्ता बलवन्तश्च संयुगेष्वाततायिनः।<br>
इष्टा राक्षसराजस्य नित्यमेते निशाचराः॥ १७॥<br>
<br>
एकैकस्यात्र युद्धार्थे राक्षसस्य विशाम्पते।<br>
परीवारः सहस्राणां सहस्रमुपतिष्ठते॥ १८॥<br>
<br>
एतां प्रवृत्तिं लङ्कायां मन्त्रिप्रोक्तां विभीषणः।<br>
एवमुक्त्वा महाबाहू राक्षसांस्तानदर्शयत्॥ १९॥<br>
<br>
लङ्कायां सचिवैः सर्वं रामाय प्रत्यवेदयत्।<br>
रामं कमलपत्राक्षमिदमुत्तरमब्रवीत्॥ २०॥<br>
<br>
रावणावरजः श्रीमान् रामप्रियचिकीर्षया।<br>
कुबेरं तु यदा राम रावणः प्रतियुद्ध्यति॥ २१॥<br>
<br>
षष्टिः शतसहस्राणि तदा निर्यान्ति राक्षसाः।<br>
पराक्रमेण वीर्येण तेजसा सत्त्वगौरवात्।<br>
सदृशा ह्यत्र दर्पेण रावणस्य दुरात्मनः॥ २२॥<br>
<br>
अत्र मन्युर्न कर्तव्यः कोपये त्वां न भीषये।<br>
समर्थो ह्यसि वीर्येण सुराणामपि निग्रहे॥ २३॥<br>
<br>
तद्भवांश्चतुरङ्गेण बलेन महता वृतम्।<br>
व्यूह्येदं वानरानीकं निर्मथिष्यसि रावणम्॥ २४॥<br>
<br>
रावणावरजे वाक्यमेवं ब्रुवति राघवः।<br>
शत्रूणां प्रतिघातार्थमिदं वचनमब्रवीत्॥ २५॥<br>
<br>
पूर्वद्वारं तु लङ्काया नीलो वानरपुङ्गवः।<br>
प्रहस्तं प्रतियोद्धा स्याद् वानरैर्बहुभिर्वृतः॥ २६॥<br>
<br>
अङ्गदो वालिपुत्रस्तु बलेन महता वृतः।<br>
दक्षिणे बाधतां द्वारे महापार्श्वमहोदरौ॥ २७॥<br>
<br>
हनूमान् पश्चिमद्वारं निष्पीड्य पवनात्मजः।<br>
प्रविशत्वप्रमेयात्मा बहुभिः कपिभिर्वृतः॥ २८॥<br>
<br>
दैत्यदानवसङ्घानामृषीणां च महात्मनाम्।<br>
विप्रकारप्रियः क्षुद्रो वरदानबलान्वितः॥ २९॥<br>
<br>
परिक्रमति यः सर्वान् लोकान् संतापयन् प्रजाः।<br>
तस्याहं राक्षसेन्द्रस्य स्वयमेव वधे धृतः॥ ३०॥<br>
<br>
उत्तरं नगरद्वारमहं सौमित्रिणा सह।<br>
निपीड्याभिप्रवेक्ष्यामि सबलो यत्र रावणः॥ ३१॥<br>
<br>
वानरेन्द्रश्च बलवानृक्षराजश्च वीर्यवान्।<br>
राक्षसेन्द्रानुजश्चैव गुल्मे भवतु मध्यमे॥ ३२॥<br>
<br>
न चैव मानुषं रूपं कार्यं हरिभिराहवे।<br>
एषा भवतु नः संज्ञा युद्धेऽस्मिन् वानरे बले॥ ३३॥<br>
<br>
वानरा एव नश्चिह्नं स्वजनेऽस्मिन् भविष्यति।<br>
वयं तु मानुषेणैव सप्त योत्स्यामहे परान्॥ ३४॥<br>
<br>
अहमेव सह भ्रात्रा लक्ष्मणेन महौजसा।<br>
आत्मना पञ्चमश्चायं सखा मम विभीषणः॥ ३५॥<br>
<br>
स रामः कृत्यसिद्ध्यर्थमेवमुक्त्वा विभीषणम्।<br>
सुवेलारोहणे बुद्धिं चकार मतिमान् प्रभुः।<br>
रमणीयतरं दृष्ट्वा सुवेलस्य गिरेस्तटम्॥ ३६॥<br>
<br>
ततस्तु रामो महता बलेन<br>
प्रच्छाद्य सर्वां पृथिवीं महात्मा।<br>
प्रहृष्टरूपोऽभिजगाम लङ्कां<br>
कृत्वा मतिं सोऽरिवधे महात्मा॥ ३७॥<br>
