<br>
<b>श्रीमद्वाल्मीकियरामायणे युद्धकाण्डे चतुस्सप्ततितमः सर्गः ॥६-७४॥</b><br>
<br>
तयोस्तदासादितयो रणाग्रे<br>
मुमोह सैन्यं हरियूथपानाम्।<br>
सुग्रीवनीलाङ्गदजाम्बवन्तो<br>
न चापि किंचित् प्रतिपेदिरे ते॥ १॥<br>
<br>
ततो विषण्णं समवेक्ष्य सर्वं<br>
विभीषणो बुद्धिमतां वरिष्ठः।<br>
उवाच शाखामृगराजवीरा-<br>
नाश्वासयन्नप्रतिमैर्वचोभिः॥ २॥<br>
<br>
मा भैष्ट नास्त्यत्र विषादकालो<br>
यदार्यपुत्रौ ह्यवशौ विषण्णौ।<br>
स्वयंभुवो वाक्यमथोद्वहन्तौ<br>
यत्सादिताविन्द्रजितास्त्रजालैः॥ ३॥<br>
<br>
तस्मै तु दत्तं परमास्त्रमेतत्<br>
स्वयंभुवा ब्राह्मममोघवीर्यम्।<br>
तन्मानयन्तौ युधि राजपुत्रौ<br>
निपातितौ कोऽत्र विषादकालः॥ ४॥<br>
<br>
ब्राह्ममस्त्रं ततो धीमान् मानयित्वा तु मारुतिः।<br>
विभीषणवचः श्रुत्वा हनूमानिदमब्रवीत्॥ ५॥<br>
<br>
अस्मिन्नस्त्रहते सैन्ये वानराणां तरस्विनाम्।<br>
यो यो धारयते प्राणांस्तं तमाश्वासयावहे॥ ६॥<br>
<br>
तावुभौ युगपद् वीरौ हनूमद्राक्षसोत्तमौ।<br>
उल्काहस्तौ तदा रात्रौ रणशीर्षे विचेरतुः॥ ७॥<br>
<br>
भिन्नलाङ्गूलहस्तोरुपादाङ्गुलिशिरोधरैः।<br>
स्रवद्भिः क्षतजं गात्रैः प्रस्रवद्भिः समन्ततः॥ ८॥<br>
<br>
पतितैः पर्वताकारैर्वानरैरभिसंवृताम्।<br>
शस्त्रैश्च पतितैर्दीप्तैर्ददृशाते वसुंधराम्॥ ९॥<br>
<br>
सुग्रीवमङ्गदं नीलं शरभं गन्धमादनम्।<br>
जाम्बवन्तं सुषेणं च वेगदर्शिनमेव च॥ १०॥<br>
<br>
मैन्दं नलं ज्योतिर्मुखं द्विविदं चापि वानरम्।<br>
विभीषणो हनूमांश्च ददृशाते हतान् रणे॥ ११॥<br>
<br>
सप्तषष्टिर्हताः कोट्यो वानराणां तरस्विनाम्।<br>
अह्नः पञ्चमशेषेण वल्लभेन स्वयंभुवः॥ १२॥<br>
<br>
सागरौघनिभं भीमं दृष्ट्वा बाणार्दितं बलम्।<br>
मार्गते जाम्बवन्तं च हनूमान् सविभीषणः॥ १३॥<br>
<br>
स्वभावजरया युक्तं वृद्धं शरशतैश्चितम्।<br>
प्रजापतिसुतं वीरं शाम्यन्तमिव पावकम्॥ १४॥<br>
<br>
दृष्ट्वा समभिसंक्रम्य पौलस्त्यो वाक्यमब्रवीत्।<br>
कच्चिदार्य शरैस्तीक्ष्णैर्न प्राणा ध्वंसितास्तव॥ १५॥<br>
<br>
विभीषणवचः श्रुत्वा जाम्बवानृक्षपुङ्गवः।<br>
कृच्छ्रादभ्युद‍‍्गिरन् वाक्यमिदं वचनमब्रवीत्॥ १६॥<br>
<br>
नैर्ऋतेन्द्र महावीर्य स्वरेण त्वाभिलक्षये।<br>
विद्धगात्रः शितैर्बाणैर्न त्वां पश्यामि चक्षुषा॥ १७॥<br>
<br>
अञ्जना सुप्रजा येन मातरिश्वा च सुव्रत।<br>
हनूमान् वानरश्रेष्ठः प्राणान् धारयते क्वचित्॥ १८॥<br>
<br>
श्रुत्वा जाम्बवतो वाक्यमुवाचेदं विभीषणः।<br>
आर्यपुत्रावतिक्रम्य कस्मात् पृच्छसि मारुतिम्॥ १९॥<br>
<br>
नैव राजनि सुग्रीवे नाङ्गदे नापि राघवे।<br>
आर्य संदर्शितः स्नेहो यथा वायुसुते परः॥ २०॥<br>
<br>
विभीषणवचः श्रुत्वा जाम्बवान् वाक्यमब्रवीत्।<br>
शृणु नैर्ऋतशार्दूल यस्मात् पृच्छामि मारुतिम्॥ २१॥<br>
<br>
अस्मिञ्जीवति वीरे तु हतमप्यहतं बलम्।<br>
हनूमत्युज्झितप्राणे जीवन्तोऽपि मृता वयम्॥ २२॥<br>
<br>
धरते मारुतिस्तात मारुतप्रतिमो यदि।<br>
वैश्वानरसमो वीर्ये जीविताशा ततो भवेत्॥ २३॥<br>
<br>
ततो वृद्धमुपागम्य विनयेनाभ्यवादयत्।<br>
गृह्य जाम्बवतः पादौ हनूमान् मारुतात्मजः॥ २४॥<br>
<br>
श्रुत्वा हनूमतो वाक्यं तदा विव्यथितेन्द्रियः।<br>
पुनर्जातमिवात्मानं मन्यते स्मर्क्षपुङ्गवः॥ २५॥<br>
<br>
ततोऽब्रवीन्महातेजा हनूमन्तं स जाम्बवान्।<br>
आगच्छ हरिशार्दूल वानरांस्त्रातुमर्हसि॥ २६॥<br>
<br>
नान्यो विक्रमपर्याप्तस्त्वमेषां परमः सखा।<br>
त्वत्पराक्रमकालोऽयं नान्यं पश्यामि कञ्चन॥ २७॥<br>
<br>
ऋक्षवानरवीराणामनीकानि प्रहर्षय।<br>
विशल्यौ कुरु चाप्येतौ सादितौ रामलक्ष्मणौ॥ २८॥<br>
<br>
गत्वा परममध्वानमुपर्युपरि सागरम्।<br>
हिमवन्तं नगश्रेष्ठं हनूमन् गन्तुमर्हसि॥ २९॥<br>
<br>
ततः काञ्चनमत्युच्चमृषभं पर्वतोत्तमम्।<br>
कैलासशिखरं चात्र द्रक्ष्यस्यरिनिषूदन॥ ३०॥<br>
<br>
तयोः शिखरयोर्मध्ये प्रदीप्तमतुलप्रभम्।<br>
सर्वौषधियुतं वीर द्रक्ष्यस्योषधिपर्वतम्॥ ३१॥<br>
<br>
तस्य वानरशार्दूल चतस्रो मूर्ध्नि सम्भवाः।<br>
द्रक्ष्यस्योषधयो दीप्ता दीपयन्तीर्दिशो दश॥ ३२॥<br>
<br>
मृतसञ्जीवनीं चैव विशल्यकरणीमपि।<br>
सुवर्णकरणीं चैव संधानीं च महौषधीम्॥ ३३॥<br>
<br>
ताः सर्वा हनुमन् गृह्य क्षिप्रमागन्तुमर्हसि।<br>
आश्वासय हरीन् प्राणैर्योज्य गन्धवहात्मज॥ ३४॥<br>
<br>
श्रुत्वा जाम्बवतो वाक्यं हनूमान् मारुतात्मजः।<br>
आपूर्यत बलोद्धर्षैर्वायुवेगैरिवार्णवः॥ ३५॥<br>
<br>
स पर्वततटाग्रस्थः पीडयन् पर्वतोत्तमम्।<br>
हनूमान् दृश्यते वीरो द्वितीय इव पर्वतः॥ ३६॥<br>
<br>
हरिपादविनिर्भग्नो निषसाद स पर्वतः।<br>
न शशाक तदात्मानं वोढुं भृशनिपीडितः॥ ३७॥<br>
<br>
तस्य पेतुर्नगा भूमौ हरिवेगाच्च जज्वलुः।<br>
शृङ्गाणि च व्यकीर्यन्त पीडितस्य हनूमता॥ ३८॥<br>
<br>
तस्मिन् सम्पीड्यमाने तु भग्नद्रुमशिलातले।<br>
न शेकुर्वानराः स्थातुं घूर्णमाने नगोत्तमे॥ ३९॥<br>
<br>
सा घूर्णितमहाद्वारा प्रभग्नगृहगोपुरा।<br>
लङ्का त्रासाकुला रात्रौ प्रनृत्तेवाभवत् तदा॥ ४०॥<br>
<br>
पृथिवीधरसंकाशो निपीड्य पृथिवीधरम्।<br>
पृथिवीं क्षोभयामास सार्णवां मारुतात्मजः॥ ४१॥<br>
<br>
आरुरोह तदा तस्माद्धरिर्मलयपर्वतम्।<br>
मेरुमन्दरसंकाशं नानाप्रस्रवणाकुलम्॥ ४२॥<br>
<br>
नानाद्रुमलताकीर्णं विकासिकमलोत्पलम्।<br>
सेवितं देवगन्धर्वैः षष्टियोजनमुच्छ्रितम्॥ ४३॥<br>
<br>
विद्याधरैर्मुनिगणैरप्सरोभिर्निषेवितम्।<br>
नानामृगगणाकीर्णं बहुकन्दरशोभितम्॥ ४४॥<br>
<br>
सर्वानाकुलयंस्तत्र यक्षगन्धर्वकिन्नरान्।<br>
हनूमान् मेघसंकाशो ववृधे मारुतात्मजः॥ ४५॥<br>
<br>
पद्भ्यां तु शैलमापीड्य वडवामुखवन्मुखम्।<br>
विवृत्योग्रं ननादोच्चैस्त्रासयन् रजनीचरान्॥ ४६॥<br>
<br>
तस्य नानद्यमानस्य श्रुत्वा निनदमुत्तमम्।<br>
लङ्कास्था राक्षसव्याघ्रा न शेकुः स्पन्दितुं क्वचित् ॥ ४७॥<br>
<br>
नमस्कृत्वा समुद्राय मारुतिर्भीमविक्रमः।<br>
राघवार्थे परं कर्म समीहत परंतपः॥ ४८॥<br>
<br>
स पुच्छमुद्यम्य भुजङ्गकल्पं<br>
विनम्य पृष्ठं श्रवणे निकुच्य।<br>
विवृत्य वक्त्रं वडवामुखाभ-<br>
मापुप्लुवे व्योम्नि स चण्डवेगः॥ ४९॥<br>
<br>
स वृक्षखण्डांस्तरसा जहार<br>
शैलान् शिलाः प्राकृतवानरांश्च।<br>
बाहूरुवेगोद‍्गतसम्प्रणुन्ना-<br>
स्ते क्षीणवेगाः सलिले निपेतुः॥ ५०॥<br>
<br>
स तौ प्रसार्योरगभोगकल्पौ<br>
भुजौ भुजंगारिनिकाशवीर्यः।<br>
जगाम शैलं नगराजमग्र्यं<br>
दिशः प्रकर्षन्निव वायुसूनुः॥ ५१॥<br>
<br>
स सागरं घूर्णितवीचिमालं<br>
तदम्भसा भ्रामितसर्वसत्त्वम्।<br>
समीक्षमाणः सहसा जगाम<br>
चक्रं यथा विष्णुकराग्रमुक्तम्॥ ५२॥<br>
<br>
स पर्वतान् पक्षिगणान् सरांसि<br>
नदीस्तटाकानि पुरोत्तमानि।<br>
स्फीताञ्जनांस्तानपि सम्प्रवीक्ष्य<br>
जगाम वेगात् पितृतुल्यवेगः॥ ५३॥<br>
<br>
आदित्यपथमाश्रित्य जगाम स गतश्रमः।<br>
हनूमांस्त्वरितो वीरः पितुस्तुल्यपराक्रमः॥ ५४॥<br>
<br>
जवेन महता युक्तो मारुतिर्वातरंहसा।<br>
जगाम हरिशार्दूलो दिशः शब्देन नादयन्॥ ५५॥<br>
<br>
स्मरञ्जाम्बवतो वाक्यं मारुतिर्भीमविक्रमः।<br>
ददर्श सहसा चापि हिमवन्तं महाकपिः॥ ५६॥<br>
<br>
नानाप्रस्रवणोपेतं बहुकन्दरनिर्झरम्।<br>
श्वेताभ्रचयसंकाशैः शिखरैश्चारुदर्शनैः।<br>
शोभितं विविधैर्वृक्षैरगमत् पर्वतोत्तमम्॥ ५७॥<br>
<br>
स तं समासाद्य महानगेन्द्र-<br>
मतिप्रवृद्धोत्तमहेमशृङ्गम्।<br>
ददर्श पुण्यानि महाश्रमाणि<br>
सुरर्षिसङ्घोत्तमसेवितानि॥ ५८॥<br>
<br>
स ब्रह्मकोशं रजतालयं च<br>
शक्रालयं रुद्रशरप्रमोक्षम्।<br>
हयाननं ब्रह्मशिरश्च दीप्तं<br>
ददर्श वैवस्वतकिंकरांश्च॥ ५९॥<br>
<br>
वह्न्यालयं वैश्रवणालयं च<br>
सूर्यप्रभं सूर्यनिबन्धनं च।<br>
ब्रह्मालयं शङ्करकार्मुकं च<br>
ददर्श नाभिं च वसुन्धरायाः॥ ६०॥<br>
<br>
कैलासमग्र्यं हिमवच्छिलां च<br>
तं वै वृषं काञ्चनशैलमग्र्यम्।<br>
प्रदीप्तसर्वौषधिसम्प्रदीप्तं<br>
ददर्श सर्वौषधिपर्वतेन्द्रम्॥ ६१॥<br>
<br>
स तं समीक्ष्यानलराशिदीप्तं<br>
विसिस्मिये वासवदूतसूनुः।<br>
आप्लुत्य तं चौषधिपर्वतेन्द्रं<br>
तत्रौषधीनां विचयं चकार॥ ६२॥<br>
<br>
स योजनसहस्राणि समतीत्य महाकपिः।<br>
दिव्यौषधिधरं शैलं व्यचरन्मारुतात्मजः॥ ६३॥<br>
<br>
महौषध्यस्ततः सर्वास्तस्मिन् पर्वतसत्तमे।<br>
विज्ञायार्थिनमायान्तं ततो जग्मुरदर्शनम्॥ ६४॥<br>
<br>
स ता महात्मा हनुमानपश्यं-<br>
श्चुकोप रोषाच्च भृशं ननाद।<br>
अमृष्यमाणोऽग्निसमानचक्षु-<br>
र्महीधरेन्द्रं तमुवाच वाक्यम्॥ ६५॥<br>
<br>
किमेतदेवं सुविनिश्चितं ते<br>
यद् राघवे नासि कृतानुकम्पः।<br>
पश्याद्य मद‍्बाहुबलाभिभूतो<br>
विकीर्णमात्मानमथो नगेन्द्र॥ ६६॥<br>
<br>
स तस्य शृङ्गं सनगं सनागं<br>
सकाञ्चनं धातुसहस्रजुष्टम्।<br>
विकीर्णकूटं ज्वलिताग्रसानुं<br>
प्रगृह्य वेगात् सहसोन्ममाथ॥ ६७॥<br>
<br>
स तं समुत्पाट्य खमुत्पपात<br>
वित्रास्य लोकान् ससुरासुरेन्द्रान्।<br>
संस्तूयमानः खचरैरनेकै-<br>
र्जगाम वेगाद् गरुडोग्रवेगः॥ ६८॥<br>
<br>
स भास्कराध्वानमनुप्रपन्न-<br>
स्तं भास्कराभं शिखरं प्रगृह्य।<br>
बभौ तदा भास्करसंनिकाशो<br>
रवेः समीपे प्रतिभास्कराभः॥ ६९॥<br>
<br>
स तेन शैलेन भृशं रराज<br>
शैलोपमो गन्धवहात्मजस्तु।<br>
सहस्रधारेण सपावकेन<br>
चक्रेण खे विष्णुरिवार्पितेन॥ ७०॥<br>
<br>
तं वानराः प्रेक्ष्य तदा विनेदुः<br>
स तानपि प्रेक्ष्य मुदा ननाद।<br>
तेषां समुत्कृष्टरवं निशम्य<br>
लङ्कालया भीमतरं विनेदुः॥ ७१॥<br>
<br>
ततो महात्मा निपपात तस्मिन्<br>
शैलोत्तमे वानरसैन्यमध्ये।<br>
हर्युत्तमेभ्यः शिरसाभिवाद्य<br>
विभीषणं तत्र च सस्वजे सः॥ ७२॥<br>
<br>
तावप्युभौ मानुषराजपुत्रौ<br>
तं गन्धमाघ्राय महौषधीनाम्।<br>
बभूवतुस्तत्र तदा विशल्या-<br>
वुत्तस्थुरन्ये च हरिप्रवीराः॥ ७३॥<br>
<br>
सर्वे विशल्या विरुजाः क्षणेन<br>
हरिप्रवीराश्च हताश्च ये स्युः।<br>
गन्धेन तासां प्रवरौषधीनां<br>
सुप्ता निशान्तेष्विव सम्प्रबुद्धाः॥ ७४॥<br>
<br>
यदाप्रभृति लङ्कायां युध्यन्ते हरिराक्षसाः।<br>
तदाप्रभृति मानार्थमाज्ञया रावणस्य च॥ ७५॥<br>
<br>
ये हन्यन्ते रणे तत्र राक्षसाः कपिकुञ्जरैः।<br>
हता हतास्तु क्षिप्यन्ते सर्व एव तु सागरे॥ ७६॥<br>
<br>
ततो हरिर्गन्धवहात्मजस्तु<br>
तमोषधीशैलमुदग्रवेगः।<br>
निनाय वेगाद्धिमवन्तमेव<br>
पुनश्च रामेण समाजगाम॥ ७७॥<br>
<br>
<b>इत्यार्षे श्रीमद्रामायणे वाल्मीकीये आदिकाव्ये युद्धकाण्डे चतुस्सप्ततितमः सर्गः ॥ ७४ ॥</b>
