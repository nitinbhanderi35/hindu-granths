<br>
<b>श्रीमद्वाल्मीकियरामायणे युद्धकाण्डे चतुरशीतितमः सर्गः ॥६-८४॥</b><br>
<br>
राममाश्वासमाने तु लक्ष्मणे भ्रातृवत्सले।<br>
निक्षिप्य गुल्मान् स्वस्थाने तत्रागच्छद् विभीषणः॥ १॥<br>
<br>
नानाप्रहरणैर्वीरैश्चतुर्भिरभिसंवृतः।<br>
नीलाञ्जनचयाकारैर्मातंगैरिव यूथपैः॥ २॥<br>
<br>
सोऽभिगम्य महात्मानं राघवं शोकलालसम्।<br>
वानरांश्चापि ददृशे बाष्पपर्याकुलेक्षणान्॥ ३॥<br>
<br>
राघवं च महात्मानमिक्ष्वाकुकुलनन्दनम्।<br>
ददर्श मोहमापन्नं लक्ष्मणस्याङ्कमाश्रितम्॥ ४॥<br>
<br>
व्रीडितं शोकसंतप्तं दृष्ट्वा रामं विभीषणः।<br>
अन्तर्दुःखेन दीनात्मा किमेतदिति सोऽब्रवीत्॥ ५॥<br>
<br>
विभीषणमुखं दृष्ट्वा सुग्रीवं तांश्च वानरान्।<br>
लक्ष्मणोवाच मन्दार्थमिदं बाष्पपरिप्लुतः॥ ६॥<br>
<br>
हता इन्द्रजिता सीता इति श्रुत्वैव राघवः।<br>
हनूमद्वचनात् सौम्य ततो मोहमुपाश्रितः॥ ७॥<br>
<br>
कथयन्तं तु सौमित्रिं संनिवार्य विभीषणः।<br>
पुष्कलार्थमिदं वाक्यं विसंज्ञं राममब्रवीत्॥ ८॥<br>
<br>
मनुजेन्द्रार्तरूपेण यदुक्तस्त्वं हनूमता।<br>
तदयुक्तमहं मन्ये सागरस्येव शोषणम्॥ ९॥<br>
<br>
अभिप्रायं तु जानामि रावणस्य दुरात्मनः।<br>
सीतां प्रति महाबाहो न च घातं करिष्यति॥ १०॥<br>
<br>
याच्यमानः सुबहुशो मया हितचिकीर्षुणा।<br>
वैदेहीमुत्सृजस्वेति न च तत् कृतवान् वचः॥ ११॥<br>
<br>
नैव साम्ना न दानेन न भेदेन कुतो युधा।<br>
सा द्रष्टुमपि शक्येत नैव चान्येन केनचित्॥ १२॥<br>
<br>
वानरान् मोहयित्वा तु प्रतियातः स राक्षसः।<br>
मायामयीं महाबाहो तां विद्धि जनकात्मजाम्॥ १३॥<br>
<br>
चैत्यं निकुम्भिलामद्य प्राप्य होमं करिष्यति।<br>
हुतवानुपयातो हि देवैरपि सवासवैः॥ १४॥<br>
<br>
दुराधर्षो भवत्येष संग्रामे रावणात्मजः।<br>
तेन मोहयता नूनमेषा माया प्रयोजिता॥ १५॥<br>
<br>
विघ्नमन्विच्छता तत्र वानराणां पराक्रमे।<br>
ससैन्यास्तत्र गच्छामो यावत्तन्न समाप्यते॥ १६॥<br>
<br>
त्यजैनं नरशार्दूल मिथ्या संतापमागतम्।<br>
सीदते हि बलं सर्वं दृष्ट्वा त्वां शोककर्शितम्॥ १७॥<br>
<br>
इह त्वं स्वस्थहृदयस्तिष्ठ सत्त्वसमुच्छ्रितः।<br>
लक्ष्मणं प्रेषयास्माभिः सह सैन्यानुकर्षिभिः॥ १८॥<br>
<br>
एष तं नरशार्दूलो रावणिं निशितैः शरैः।<br>
त्याजयिष्यति तत्कर्म ततो वध्यो भविष्यति॥ १९॥<br>
<br>
तस्यैते निशितास्तीक्ष्णाः पत्रिपत्राङ्गवाजिनः।<br>
पतत्त्रिण इवासौम्याः शराः पास्यन्ति शोणितम्॥ २०॥<br>
<br>
तत् संदिश महाबाहो लक्ष्मणं शुभलक्षणम्।<br>
राक्षसस्य विनाशाय वज्रं वज्रधरो यथा॥ २१॥<br>
<br>
मनुजवर न कालविप्रकर्षो<br>
रिपुनिधनं प्रति यत्क्षमोऽद्य कर्तुम्।<br>
त्वमतिसृज रिपोर्वधाय वज्रं<br>
दिविजरिपोर्मथने यथा महेन्द्रः॥ २२॥<br>
<br>
समाप्तकर्मा हि स राक्षसर्षभो<br>
भवत्यदृश्यः समरे सुरासुरैः।<br>
युयुत्सता तेन समाप्तकर्मणा<br>
भवेत् सुराणामपि संशयो महान्॥ २३॥<br>
<br>
<b>इत्यार्षे श्रीमद्रामायणे वाल्मीकीये आदिकाव्ये श्रीमद्युद्धकाण्डे चतुरशीतितमः सर्गः ॥ ८४ ॥</b>
