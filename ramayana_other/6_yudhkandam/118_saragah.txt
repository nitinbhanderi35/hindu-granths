<br>
<b>श्रीमद्वाल्मीकियरामायणे युद्धकाण्डे अष्टादशाधिकशततमः सर्गः ॥६-११८॥</b><br>
<br>
एतच्छ्रुत्वा शुभं वाक्यं पितामहसमीरितम्।<br>
अङ्केनादाय वैदेहीमुत्पपात विभावसुः॥ १॥<br>
<br>
विधूयाथ चितां तां तु वैदेहीं हव्यवाहनः।<br>
उत्तस्थौ मूर्तिमानाशु गृहीत्वा जनकात्मजाम्॥ २॥<br>
<br>
तरुणादित्यसंकाशां तप्तकाञ्चनभूषणाम्।<br>
रक्ताम्बरधरां बालां नीलकुञ्चितमूर्धजाम्॥ ३॥<br>
<br>
अक्लिष्टमाल्याभरणां तथारूपामनिन्दिताम्।<br>
ददौ रामाय वैदेहीमङ्के कृत्वा विभावसुः॥ ४॥<br>
<br>
अब्रवीत् तु तदा रामं साक्षी लोकस्य पावकः।<br>
एषा ते राम वैदेही पापमस्यां न विद्यते॥ ५॥<br>
<br>
नैव वाचा न मनसा नैव बुद्ध्या न चक्षुषा।<br>
सुवृत्ता वृत्तशौटीर्यं न त्वामत्यचरच्छुभा॥ ६॥<br>
<br>
रावणेनापनीतैषा वीर्योत्सिक्तेन रक्षसा।<br>
त्वया विरहिता दीना विवशा निर्जने सती॥ ७॥<br>
<br>
रुद्धा चान्तःपुरे गुप्ता त्वच्चित्ता त्वत्परायणा।<br>
रक्षिता राक्षसीभिश्च घोराभिर्घोरबुद्धिभिः॥ ८॥<br>
<br>
प्रलोभ्यमाना विविधं तर्ज्यमाना च मैथिली।<br>
नाचिन्तयत तद्रक्षस्त्वद‍्गतेनान्तरात्मना॥ ९॥<br>
<br>
विशुद्धभावां निष्पापां प्रतिगृह्णीष्व मैथिलीम्।<br>
न किंचिदभिधातव्या अहमाज्ञापयामि ते॥ १०॥<br>
<br>
ततः प्रीतमना रामः श्रुत्वैवं वदतां वरः।<br>
दध्यौ मुहूर्तं धर्मात्मा हर्षव्याकुललोचनः॥ ११॥<br>
<br>
एवमुक्तो महातेजा धृतिमानुरुविक्रमः।<br>
उवाच त्रिदशश्रेष्ठं रामो धर्मभृतां वरः॥ १२॥<br>
<br>
अवश्यं चापि लोकेषु सीता पावनमर्हति।<br>
दीर्घकालोषिता हीयं रावणान्तःपुरे शुभा॥ १३॥<br>
<br>
बालिशो बत कामात्मा रामो दशरथात्मजः।<br>
इति वक्ष्यति मां लोको जानकीमविशोध्य हि॥ १४॥<br>
<br>
अनन्यहृदयां सीतां मच्चित्तपरिरक्षिणीम्।<br>
अहमप्यवगच्छामि मैथिलीं जनकात्मजाम्॥ १५॥<br>
<br>
इमामपि विशालाक्षीं रक्षितां स्वेन तेजसा।<br>
रावणो नातिवर्तेत वेलामिव महोदधिः॥ १६॥<br>
<br>
प्रत्ययार्थं तु लोकानां त्रयाणां सत्यसंश्रयः।<br>
उपेक्षे चापि वैदेहीं प्रविशन्तीं हुताशनम्॥ १७॥<br>
<br>
न हि शक्तः सुदुष्टात्मा मनसापि हि मैथिलीम्।<br>
प्रधर्षयितुमप्राप्यां दीप्तामग्निशिखामिव॥ १८॥<br>
<br>
नेयमर्हति वैक्लव्यं रावणान्तःपुरे सती।<br>
अनन्या हि मया सीता भास्करस्य प्रभा यथा॥ १९॥<br>
<br>
विशुद्धा त्रिषु लोकेषु मैथिली जनकात्मजा।<br>
न विहातुं मया शक्या कीर्तिरात्मवता यथा॥ २०॥<br>
<br>
अवश्यं च मया कार्यं सर्वेषां वो वचो हितम्।<br>
स्निग्धानां लोकनाथानामेवं च वदतां हितम्॥ २१॥<br>
<br>
इत्येवमुक्त्वा विजयी महाबलः<br>
प्रशस्यमानः स्वकृतेन कर्मणा।<br>
समेत्य रामः प्रियया महायशाः<br>
सुखं सुखार्होऽनुबभूव राघवः॥ २२॥<br>
<br>
<br>
<b>इत्यार्षे श्रीमद्रामायणे वाल्मीकीये आदिकाव्ये युद्धकाण्डे अष्टादशाधिकशततमः सर्गः ॥ ११८ ॥</b>
