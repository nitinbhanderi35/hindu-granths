<b>श्रीमद्वाल्मीकियरामायणे युद्धकाण्डे पञ्चाशः सर्गः ॥६-५०॥</b><br>
<br>
अथोवाच महातेजा हरिराजो महाबलः।<br>
किमियं व्यथिता सेना मूढवातेव नौर्जले॥ १॥<br>
<br>
सुग्रीवस्य वचः श्रुत्वा वालिपुत्रोऽङ्गदोऽब्रवीत्।<br>
न त्वं पश्यसि रामं च लक्ष्मणं च महारथम्॥ २॥<br>
<br>
शरजालाचितौ वीरावुभौ दशरथात्मजौ।<br>
शरतल्पे महात्मानौ शयानौ रुधिरोक्षितौ॥ ३॥<br>
<br>
अथाब्रवीद् वानरेन्द्रः सुग्रीवः पुत्रमङ्गदम्।<br>
नानिमित्तमिदं मन्ये भवितव्यं भयेन तु॥ ४॥<br>
<br>
विषण्णवदना ह्येते त्यक्तप्रहरणा दिशः।<br>
पलायन्तेऽत्र हरयस्त्रासादुत्फुल्ललोचनाः॥ ५॥<br>
<br>
अन्योन्यस्य न लज्जन्ते न निरीक्षन्ति पृष्ठतः।<br>
विप्रकर्षन्ति चान्योन्यं पतितं लङ्घयन्ति च॥ ६॥<br>
<br>
एतस्मिन्नन्तरे वीरो गदापाणिर्विभीषणः।<br>
सुग्रीवं वर्धयामास राघवं च जयाशिषा॥ ७॥<br>
<br>
विभीषणं च सुग्रीवो दृष्ट्वा वानरभीषणम्।<br>
ऋक्षराजं महात्मानं समीपस्थमुवाच ह॥ ८॥<br>
<br>
विभीषणोऽयं सम्प्राप्तो यं दृष्ट्वा वानरर्षभाः।<br>
द्रवन्त्यायतसंत्रासा रावणात्मजशङ्कया॥ ९॥<br>
<br>
शीघ्रमेतान् सुसंत्रस्तान् बहुधा विप्रधावितान्।<br>
पर्यवस्थापयाख्याहि विभीषणमुपस्थितम्॥ १०॥<br>
<br>
सुग्रीवेणैवमुक्तस्तु जाम्बवानृक्षपार्थिवः।<br>
वानरान् सान्त्वयामास संनिवर्त्य प्रधावतः॥ ११॥<br>
<br>
ते निवृत्ताः पुनः सर्वे वानरास्त्यक्तसाध्वसाः।<br>
ऋक्षराजवचः श्रुत्वा तं च दृष्ट्वा विभीषणम्॥ १२॥<br>
<br>
विभीषणस्तु रामस्य दृष्ट्वा गात्रं शरैश्चितम्।<br>
लक्ष्मणस्य तु धर्मात्मा बभूव व्यथितस्तदा॥ १३॥<br>
<br>
जलक्लिन्नेन हस्तेन तयोर्नेत्रे विमृज्य च।<br>
शोकसम्पीडितमना रुरोद विललाप च॥ १४॥<br>
<br>
इमौ तौ सत्त्वसम्पन्नौ विक्रान्तौ प्रियसंयुगौ।<br>
इमामवस्थां गमितौ राक्षसैः कूटयोधिभिः॥ १५॥<br>
<br>
भ्रातृपुत्रेण चैतेन दुष्पुत्रेण दुरात्मना।<br>
राक्षस्या जिह्मया बुद्ध्या वञ्चितावृजुविक्रमौ॥ १६॥<br>
<br>
शरैरिमावलं विद्धौ रुधिरेण समुक्षितौ।<br>
वसुधायामिमौ सुप्तौ दृश्येते शल्यकाविव॥ १७॥<br>
<br>
ययोर्वीर्यमुपाश्रित्य प्रतिष्ठा काङ्क्षिता मया।<br>
ताविमौ देहनाशाय प्रसुप्तौ पुरुषर्षभौ॥ १८॥<br>
<br>
जीवन्नद्य विपन्नोऽस्मि नष्टराज्यमनोरथः।<br>
प्राप्तप्रतिज्ञश्च रिपुः सकामो रावणः कृतः॥ १९॥<br>
<br>
एवं विलपमानं तं परिष्वज्य विभीषणम्।<br>
सुग्रीवः सत्त्वसम्पन्नो हरिराजोऽब्रवीदिदम्॥ २०॥<br>
<br>
राज्यं प्राप्स्यसि धर्मज्ञ लङ्कायां नेह संशयः।<br>
रावणः सह पुत्रेण स्वकामं नेह लप्स्यते॥ २१॥<br>
<br>
गरुडाधिष्ठितावेतावुभौ राघवलक्ष्मणौ।<br>
त्यक्त्वा मोहं वधिष्येते सगणं रावणं रणे॥ २२॥<br>
<br>
तमेवं सान्त्वयित्वा तु समाश्वास्य तु राक्षसम्।<br>
सुषेणं श्वशुरं पार्श्वे सुग्रीवस्तमुवाच ह॥ २३॥<br>
<br>
सह शूरैर्हरिगणैर्लब्धसंज्ञावरिंदमौ।<br>
गच्छ त्वं भ्रातरौ गृह्य किष्किन्धां रामलक्ष्मणौ॥ २४॥<br>
<br>
अहं तु रावणं हत्वा सपुत्रं सहबान्धवम्।<br>
मैथिलीमानयिष्यामि शक्रो नष्टामिव श्रियम्॥ २५॥<br>
<br>
श्रुत्वैतद् वानरेन्द्रस्य सुषेणो वाक्यमब्रवीत्।<br>
देवासुरं महायुद्धमनुभूतं पुरातनम्॥ २६॥<br>
<br>
तदा स्म दानवा देवान् शरसंस्पर्शकोविदान्।<br>
निजघ्नुः शस्त्रविदुषश्छादयन्तो मुहुर्मुहुः॥ २७॥<br>
<br>
तानार्तान् नष्टसंज्ञांश्च गतासूंश्च बृहस्पतिः।<br>
विद्याभिर्मन्त्रयुक्ताभिरोषधीभिश्चिकित्सति॥ २८॥<br>
<br>
तान्यौषधान्यानयितुं क्षीरोदं यान्तु सागरम्।<br>
जवेन वानराः शीघ्रं सम्पातिपनसादयः॥ २९॥<br>
<br>
हरयस्तु विजानन्ति पार्वती ते महौषधी।<br>
संजीवकरणीं दिव्यां विशल्यां देवनिर्मिताम्॥ ३०॥<br>
<br>
चन्द्रश्च नाम द्रोणश्च क्षीरोदे सागरोत्तमे।<br>
अमृतं यत्र मथितं तत्र ते परमौषधी॥ ३१॥<br>
<br>
तौ तत्र विहितौ देवैः पर्वतौ तौ महोदधौ।<br>
अयं वायुसुतो राजन् हनूमांस्तत्र गच्छतु॥ ३२॥<br>
<br>
एतस्मिन्नन्तरे वायुर्मेघाश्चापि सविद्युतः।<br>
पर्यस्य सागरे तोयं कम्पयन्निव पर्वतान्॥ ३३॥<br>
<br>
महता पक्षवातेन सर्वद्वीपमहाद्रुमाः।<br>
निपेतुर्भग्नविटपाः सलिले लवणाम्भसि॥ ३४॥<br>
<br>
अभवन् पन्नगास्त्रस्ता भोगिनस्तत्रवासिनः।<br>
शीघ्रं सर्वाणि यादांसि जग्मुश्च लवणार्णवम्॥ ३५॥<br>
<br>
ततो मुहूर्ताद् गरुडं वैनतेयं महाबलम्।<br>
वानरा ददृशुः सर्वे ज्वलन्तमिव पावकम्॥ ३६॥<br>
<br>
तमागतमभिप्रेक्ष्य नागास्ते विप्रदुद्रुवुः।<br>
यैस्तु तौ पुरुषौ बद्धौ शरभूतैर्महाबलैः॥ ३७॥<br>
<br>
ततः सुपर्णः काकुत्स्थौ स्पृष्ट्वा प्रत्यभिनन्द्य च।<br>
विममर्श च पाणिभ्यां मुखे चन्द्रसमप्रभे॥ ३८॥<br>
<br>
वैनतेयेन संस्पृष्टास्तयोः संरुरुहुर्व्रणाः।<br>
सुवर्णे च तनू स्निग्धे तयोराशु बभूवतुः॥ ३९॥<br>
<br>
तेजो वीर्यं बलं चौज उत्साहश्च महागुणाः।<br>
प्रदर्शनं च बुद्धिश्च स्मृतिश्च द्विगुणा तयोः॥ ४०॥<br>
<br>
तावुत्थाप्य महातेजा गरुडो वासवोपमौ।<br>
उभौ च सस्वजे हृष्टो रामश्चैनमुवाच ह॥ ४१॥<br>
<br>
भवत्प्रसादाद् व्यसनं रावणिप्रभवं महत्।<br>
उपायेन व्यतिक्रान्तौ शीघ्रं च बलिनौ कृतौ॥ ४२॥<br>
<br>
यथा तातं दशरथं यथाजं च पितामहम्।<br>
तथा भवन्तमासाद्य हृदयं मे प्रसीदति॥ ४३॥<br>
<br>
को भवान् रूपसम्पन्नो दिव्यस्रगनुलेपनः।<br>
वसानो विरजे वस्त्रे दिव्याभरणभूषितः॥ ४४॥<br>
<br>
तमुवाच महातेजा वैनतेयो महाबलः।<br>
पतत्त्रिराजः प्रीतात्मा हर्षपर्याकुलेक्षणम्॥ ४५॥<br>
<br>
अहं सखा ते काकुत्स्थ प्रियः प्राणो बहिश्चरः।<br>
गरुत्मानिह सम्प्राप्तो युवयोः साह्यकारणात्॥ ४६॥<br>
<br>
असुरा वा महावीर्या दानवा वा महाबलाः।<br>
सुराश्चापि सगन्धर्वाः पुरस्कृत्य शतक्रतुम्॥ ४७॥<br>
<br>
नेमं मोक्षयितुं शक्ताः शरबन्धं सुदारुणम्।<br>
मायाबलादिन्द्रजिता निर्मितं क्रूरकर्मणा॥ ४८॥<br>
<br>
एते नागाः काद्रवेयास्तीक्ष्णदंष्ट्रा विषोल्बणाः।<br>
रक्षोमायाप्रभावेण शरभूतास्त्वदाश्रयाः॥ ४९॥<br>
<br>
सभाग्यश्चासि धर्मज्ञ राम सत्यपराक्रम।<br>
लक्ष्मणेन सह भ्रात्रा समरे रिपुघातिना॥ ५०॥<br>
<br>
इमं श्रुत्वा तु वृत्तान्तं त्वरमाणोऽहमागतः।<br>
सहसैवावयोः स्नेहात् सखित्वमनुपालयन्॥ ५१॥<br>
<br>
मोक्षितौ च महाघोरादस्मात् सायकबन्धनात्।<br>
अप्रमादश्च कर्तव्यो युवाभ्यां नित्यमेव हि॥ ५२॥<br>
<br>
प्रकृत्या राक्षसाः सर्वे संग्रामे कूटयोधिनः।<br>
शूराणां शुद्धभावानां भवतामार्जवं बलम्॥ ५३॥<br>
<br>
तन्न विश्वसनीयं वो राक्षसानां रणाजिरे।<br>
एतेनैवोपमानेन नित्यं जिह्मा हि राक्षसाः॥ ५४॥<br>
<br>
एवमुक्त्वा तदा रामं सुपर्णः स महाबलः।<br>
परिष्वज्य च सुस्निग्धमाप्रष्टुमुपचक्रमे॥ ५५॥<br>
<br>
सखे राघव धर्मज्ञ रिपूणामपि वत्सल।<br>
अभ्यनुज्ञातुमिच्छामि गमिष्यामि यथासुखम्॥ ५६॥<br>
<br>
न च कौतूहलं कार्यं सखित्वं प्रति राघव।<br>
कृतकर्मा रणे वीर सखित्वं प्रतिवेत्स्यसि॥ ५७॥<br>
<br>
बालवृद्धावशेषां तु लङ्कां कृत्वा शरोर्मिभिः।<br>
रावणं तु रिपुं हत्वा सीतां त्वमुपलप्स्यसे॥ ५८॥<br>
<br>
इत्येवमुक्त्वा वचनं सुपर्णः शीघ्रविक्रमः।<br>
रामं च नीरुजं कृत्वा मध्ये तेषां वनौकसाम्॥ ५९॥<br>
<br>
प्रदक्षिणं ततः कृत्वा परिष्वज्य च वीर्यवान्।<br>
जगामाकाशमाविश्य सुपर्णः पवनो यथा॥ ६०॥<br>
<br>
नीरुजौ राघवौ दृष्ट्वा ततो वानरयूथपाः।<br>
सिंहनादं तदा नेदुर्लाङ्गूलं दुधुवुश्च ते॥ ६१॥<br>
<br>
ततो भेरीः समाजघ्नुर्मृदङ्गांश्चाप्यवादयन्।<br>
दध्मुः शङ्खान् सम्प्रहृष्टाः क्ष्वेलन्त्यपि यथापुरम्॥ ६२॥<br>
<br>
अपरे स्फोट्य विक्रान्ता वानरा नगयोधिनः।<br>
द्रुमानुत्पाट्य विविधांस्तस्थुः शतसहस्रशः॥ ६३॥<br>
<br>
विसृजन्तो महानादांस्त्रासयन्तो निशाचरान्।<br>
लङ्काद्वाराण्युपाजग्मुर्योद्धुकामाः प्लवंगमाः॥ ६४॥<br>
<br>
तेषां सुभीमस्तुमुलो निनादो<br>
बभूव शाखामृगयूथपानाम्।<br>
क्षये निदाघस्य यथा घनानां<br>
नादः सुभीमो नदतां निशीथे॥ ६५॥<br>
<br>
<br>
<b>इत्यार्षे श्रीमद्रामायणे वाल्मीकीये आदिकाव्ये युद्धकाण्डे पञ्चाशः सर्गः ॥ ५० ॥”’</b>
