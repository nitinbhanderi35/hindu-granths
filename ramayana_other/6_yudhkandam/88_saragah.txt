<br>
<b>श्रीमद्वाल्मीकियरामायणे युद्धकाण्डे अष्टाशीतितमः सर्गः ॥६-८८॥</b><br>
<br>
विभीषणवचः श्रुत्वा रावणिः क्रोधमूर्च्छितः।<br>
अब्रवीत् परुषं वाक्यं क्रोधेनाभ्युत्पपात च॥ १॥<br>
<br>
उद्यतायुधनिस्त्रिंशो रथे सुसमलंकृते।<br>
कालाश्वयुक्ते महति स्थितः कालान्तकोपमः॥ २॥<br>
<br>
महाप्रमाणमुद्यम्य विपुलं वेगवद् दृढम्।<br>
धनुर्भीमबलो भीमं शरांश्चामित्रनाशनान्॥ ३॥<br>
<br>
तं ददर्श महेष्वासो रथस्थः समलंकृतः।<br>
अलंकृतममित्रघ्नो रावणस्यात्मजो बली॥ ४॥<br>
<br>
हनूमत्पृष्ठमारूढमुदयस्थरविप्रभम्।<br>
उवाचैनं सुसंरब्धः सौमित्रिं सविभीषणम्॥ ५॥<br>
<br>
तांश्च वानरशार्दूलान् पश्यध्वं मे पराक्रमम्।<br>
अद्य मत्कार्मुकोत्सृष्टं शरवर्षं दुरासदम्॥ ६॥<br>
<br>
मुक्तवर्षमिवाकाशे धारयिष्यथ संयुगे।<br>
अद्य वो मामका बाणा महाकार्मुकनिःसृताः।<br>
विधमिष्यन्ति गात्राणि तूलराशिमिवानलः॥ ७॥<br>
<br>
तीक्ष्णसायकनिर्भिन्नान् शूलशक्त्यृष्टितोमरैः।<br>
अद्य वो गमयिष्यामि सर्वानेव यमक्षयम्॥ ८॥<br>
<br>
सृजतः शरवर्षाणि क्षिप्रहस्तस्य संयुगे।<br>
जीमूतस्येव नदतः कः स्थास्यति ममाग्रतः॥ ९॥<br>
<br>
रात्रियुद्धे तदा पूर्वं वज्राशनिसमैः शरैः।<br>
शायितौ तौ मया भूयो विसंज्ञौ सपुरःसरौ॥ १०॥<br>
<br>
स्मृतिर्न तेऽस्ति वा मन्ये व्यक्तं यातो यमक्षयम्।<br>
आशीविषसमं क्रुद्धं यन्मां योद्धुमुपस्थितः॥ ११॥<br>
<br>
तच्छ्रुत्वा राक्षसेन्द्रस्य गर्जितं राघवस्तदा।<br>
अभीतवदनः क्रुद्धो रावणिं वाक्यमब्रवीत्॥ १२॥<br>
<br>
उक्तश्च दुर्गमः पारः कार्याणां राक्षस त्वया।<br>
कार्याणां कर्मणा पारं यो गच्छति स बुद्धिमान्॥ १३॥<br>
<br>
स त्वमर्थस्य हीनार्थो दुरवापस्य केनचित्।<br>
वाचा व्याहृत्य जानीषे कृतार्थोऽस्मीति दुर्मते॥ १४॥<br>
<br>
अन्तर्धानगतेनाजौ यत्त्वया चरितस्तदा।<br>
तस्कराचरितो मार्गो नैष वीरनिषेवितः॥ १५॥<br>
<br>
यथा बाणपथं प्राप्य स्थितोऽस्मि तव राक्षस।<br>
दर्शयस्वाद्य तत्तेजो वाचा त्वं किं विकत्थसे॥ १६॥<br>
<br>
एवमुक्तो धनुर्भीमं परामृश्य महाबलः।<br>
ससर्ज निशितान् बाणानिन्द्रजित् समितिंजयः॥ १७॥<br>
<br>
तेन सृष्टा महावेगाः शराः सर्पविषोपमाः।<br>
सम्प्राप्य लक्ष्मणं पेतुः श्वसन्त इव पन्नगाः॥ १८॥<br>
<br>
शरैरतिमहावेगैर्वेगवान् रावणात्मजः।<br>
सौमित्रिमिन्द्रजिद् युद्धे विव्याध शुभलक्षणम्॥ १९॥<br>
<br>
स शरैरतिविद्धाङ्गो रुधिरेण समुक्षितः।<br>
शुशुभे लक्ष्मणः श्रीमान् विधूम इव पावकः॥ २०॥<br>
<br>
इन्द्रजित् त्वात्मनः कर्म प्रसमीक्ष्याभिगम्य च।<br>
विनद्य सुमहानादमिदं वचनमब्रवीत्॥ २१॥<br>
<br>
पत्रिणः शितधारास्ते शरा मत्कार्मुकच्युताः।<br>
आदास्यन्तेऽद्य सौमित्रे जीवितं जीवितान्तकाः॥ २२॥<br>
<br>
अद्य गोमायुसङ्घाश्च श्येनसङ्घाश्च लक्ष्मण।<br>
गृध्राश्च निपतन्तु त्वां गतासुं निहतं मया॥ २३॥<br>
<br>
क्षत्रबन्धुं सदानार्यं रामः परमदुर्मतिः।<br>
भक्तं भ्रातरमद्यैव त्वां द्रक्ष्यति हतं मया॥ २४॥<br>
<br>
विस्रस्तकवचं भूमौ व्यपविद्धशरासनम्।<br>
हृतोत्तमाङ्गं सौमित्रे त्वामद्य निहतं मया॥ २५॥<br>
<br>
इति ब्रुवाणं संक्रुद्धः परुषं रावणात्मजम्।<br>
हेतुमद् वाक्यमर्थज्ञो लक्ष्मणः प्रत्युवाच ह॥ २६॥<br>
<br>
वाग्बलं त्यज दुर्बुद्धे क्रूरकर्मन् हि राक्षस।<br>
अथ कस्माद् वदस्येतत् सम्पादय सुकर्मणा॥ २७॥<br>
<br>
अकृत्वा कत्थसे कर्म किमर्थमिह राक्षस।<br>
कुरु तत् कर्म येनाहं श्रद्धेयं तव कत्थनम्॥ २८॥<br>
<br>
अनुक्त्वा परुषं वाक्यं किंचिदप्यनवक्षिपन्।<br>
अविकत्थन् वधिष्यामि त्वां पश्य पुरुषादन॥ २९॥<br>
<br>
इत्युक्त्वा पञ्च नाराचानाकर्णापूरितान् शरान्।<br>
विजघान महावेगाल्लक्ष्मणो राक्षसोरसि॥ ३०॥<br>
<br>
सुपत्रवाजिता बाणा ज्वलिता इव पन्नगाः।<br>
नैर्ऋतोरस्यभासन्त सवितू रश्मयो यथा॥ ३१॥<br>
<br>
स शरैराहतस्तेन सरोषो रावणात्मजः।<br>
सुप्रयुक्तैस्त्रिभिर्बाणैः प्रतिविव्याध लक्ष्मणम्॥ ३२॥<br>
<br>
स बभूव महाभीमो नरराक्षससिंहयोः।<br>
विमर्दस्तुमुलो युद्धे परस्परजयैषिणोः॥ ३३॥<br>
<br>
विक्रान्तौ बलसम्पन्नावुभौ विक्रमशालिनौ।<br>
उभौ परमदुर्जेयावतुल्यबलतेजसौ॥ ३४॥<br>
<br>
युयुधाते तदा वीरौ ग्रहाविव नभोगतौ।<br>
बलवृत्राविव हि तौ युधि वै दुष्प्रधर्षणौ॥ ३५॥<br>
<br>
युयुधाते महात्मानौ तदा केसरिणाविव।<br>
बहूनवसृजन्तौ हि मार्गणौघानवस्थितौ।<br>
नरराक्षसमुख्यौ तौ प्रहृष्टावभ्ययुध्यताम्॥ ३६॥<br>
<br>
ततः शरान् दाशरथिः संधायामित्रकर्षणः।<br>
ससर्ज राक्षसेन्द्राय क्रुद्धः सर्प इव श्वसन्॥ ३७॥<br>
<br>
तस्य ज्यातलनिर्घोषं स श्रुत्वा राक्षसाधिपः।<br>
विवर्णवदनो भूत्वा लक्ष्मणं समुदैक्षत॥ ३८॥<br>
<br>
विवर्णवदनं दृष्ट्वा राक्षसं रावणात्मजम्।<br>
सौमित्रिं युद्धसंयुक्तं प्रत्युवाच विभीषणः॥ ३९॥<br>
<br>
निमित्तान्युपपश्यामि यान्यस्मिन् रावणात्मजे।<br>
त्वर तेन महाबाहो भग्न एष न संशयः॥ ४०॥<br>
<br>
ततः संधाय सौमित्रिः शरानाशीविषोपमान्।<br>
मुमोच विशिखांस्तस्मिन् सर्पानिव विषोल्बणान्॥ ४१॥<br>
<br>
शक्राशनिसमस्पर्शैर्लक्ष्मणेनाहतः शरैः।<br>
मुहूर्तमभवन्मूढः सर्वसंक्षुभितेन्द्रियः॥ ४२॥<br>
<br>
उपलभ्य मुहूर्तेन संज्ञां प्रत्यागतेन्द्रियः।<br>
ददर्शावस्थितं वीरमाजौ दशरथात्मजम्।<br>
सोऽभिचक्राम सौमित्रिं रोषात् संरक्तलोचनः॥ ४३॥<br>
<br>
अब्रवीच्चैनमासाद्य पुनः स परुषं वचः।<br>
किं न स्मरसि तद् युद्धे प्रथमे मत्पराक्रमम्।<br>
निबद्धस्त्वं सह भ्रात्रा यदा युधि विचेष्टसे॥ ४४॥<br>
<br>
युवां खलु महायुद्धे वज्राशनिसमैः शरैः।<br>
शायितौ प्रथमं भूमौ विसंज्ञौ सपुरःसरौ॥ ४५॥<br>
<br>
स्मृतिर्वा नास्ति ते मन्ये व्यक्तं वा यमसादनम्।<br>
गन्तुमिच्छसि यन्मां त्वमाधर्षयितुमिच्छसि॥ ४६॥<br>
<br>
यदि ते प्रथमे युद्धे न दृष्टो मत्पराक्रमः।<br>
अद्य त्वां दर्शयिष्यामि तिष्ठेदानीं व्यवस्थितः॥ ४७॥<br>
<br>
इत्युक्त्वा सप्तभिर्बाणैरभिविव्याध लक्ष्मणम्।<br>
दशभिस्तु हनूमन्तं तीक्ष्णधारैः शरोत्तमैः॥ ४८॥<br>
<br>
ततः शरशतेनैव सुप्रयुक्तेन वीर्यवान्।<br>
क्रोधाद् द्विगुणसंरब्धो निर्बिभेद विभीषणम्॥ ४९॥<br>
<br>
तद् दृष्ट्वेन्द्रजिता कर्म कृतं रामानुजस्तदा।<br>
अचिन्तयित्वा प्रहसन्नैतत् किंचिदिति ब्रुवन्॥ ५०॥<br>
<br>
मुमोच च शरान् घोरान् संगृह्य नरपुंगवः।<br>
अभीतवदनः क्रुद्धो रावणिं लक्ष्मणो युधि॥ ५१॥<br>
<br>
नैवं रणगताः शूराः प्रहरन्ति निशाचर।<br>
लघवश्चाल्पवीर्याश्च शरा हीमे सुखास्तव॥ ५२॥<br>
<br>
नैवं शूरास्तु युध्यन्ते समरे युद्धकाङ्क्षिणः।<br>
इत्येवं तं ब्रुवन् धन्वी शरैरभिववर्ष ह॥ ५३॥<br>
<br>
तस्य बाणैः सुविध्वस्तं कवचं काञ्चनं महत्।<br>
व्यशीर्यत रथोपस्थे ताराजालमिवाम्बरात्॥ ५४॥<br>
<br>
विधूतवर्मा नाराचैर्बभूव स कृतव्रणः।<br>
इन्द्रजित् समरे वीरः प्रत्यूषे भानुमानिव॥ ५५॥<br>
<br>
ततः शरसहस्रेण संक्रुद्धो रावणात्मजः।<br>
बिभेद समरे वीरो लक्ष्मणं भीमविक्रमः॥ ५६॥<br>
<br>
व्यशीर्यत महद्दिव्यं कवचं लक्ष्मणस्य तु।<br>
कृतप्रतिकृतान्योन्यं बभूवतुररिंदमौ॥ ५७॥<br>
<br>
अभीक्ष्णं निःश्वसन्तौ तौ युध्येतां तुमुलं युधि।<br>
शरसंकृत्तसर्वाङ्गौ सर्वतो रुधिरोक्षितौ॥ ५८॥<br>
<br>
सुदीर्घकालं तौ वीरावन्योन्यं निशितैः शरैः।<br>
ततक्षतुर्महात्मानौ रणकर्मविशारदौ।<br>
बभूवतुश्चात्मजये यत्तौ भीमपराक्रमौ॥ ५९॥<br>
<br>
तौ शरौघैस्तथाकीर्णौ निकृत्तकवचध्वजौ।<br>
सृजन्तौ रुधिरं चोष्णं जलं प्रस्रवणाविव॥ ६०॥<br>
<br>
शरवर्षं ततो घोरं मुञ्चतोर्भीमनिःस्वनम्।<br>
सासारयोरिवाकाशे नीलयोः कालमेघयोः॥ ६१॥<br>
<br>
तयोरथ महान् कालो व्यतीयाद् युध्यमानयोः।<br>
न च तौ युद्धवैमुख्यं क्लमं चाप्युपजग्मतुः॥ ६२॥<br>
<br>
अस्त्राण्यस्त्रविदां श्रेष्ठौ दर्शयन्तौ पुनः पुनः।<br>
शरानुच्चावचाकारानन्तरिक्षे बबन्धतुः॥ ६३॥<br>
<br>
व्यपेतदोषमस्यन्तौ लघु चित्रं च सुष्ठु च।<br>
उभौ तु तुमुलं घोरं चक्रतुर्नरराक्षसौ॥ ६४॥<br>
<br>
तयोः पृथक् पृथग् भीमः शुश्रुवे तलनिस्वनः।<br>
स कम्पं जनयामास निर्घात इव दारुणः॥ ६५॥<br>
<br>
तयोः स भ्राजते शब्दस्तथा समरमत्तयोः।<br>
सुघोरयोर्निष्टनतोर्गगने मेघयोरिव॥ ६६॥<br>
<br>
सुवर्णपुंखैर्नाराचैर्बलवन्तौ कृतव्रणौ।<br>
प्रसुस्रुवाते रुधिरं कीर्तिमन्तौ जये धृतौ॥ ६७॥<br>
<br>
ते गात्रयोर्निपतिता रुक्मपुंखाः शरा युधि।<br>
असृग्दिग्धा विनिष्पेतुर्विविशुर्धरणीतलम्॥ ६८॥<br>
<br>
अन्ये सुनिशितैः शस्त्रैराकाशे संजघट्टिरे।<br>
बभञ्जुश्चिच्छिदुश्चैव तयोर्बाणाः सहस्रशः॥ ६९॥<br>
<br>
स बभूव रणो घोरस्तयोर्बाणमयश्चयः।<br>
अग्निभ्यामिव दीप्ताभ्यां सत्रे कुशमयश्चयः॥ ७०॥<br>
<br>
तयोः कृतव्रणौ देहौ शुशुभाते महात्मनोः।<br>
सुपुष्पाविव निष्पत्रौ वने किंशुकशाल्मली॥ ७१॥<br>
<br>
चक्रतुस्तुमुलं घोरं संनिपातं मुहुर्मुहुः।<br>
इन्द्रजिल्लक्ष्मणश्चैव परस्परजयैषिणौ॥ ७२॥<br>
<br>
लक्ष्मणो रावणिं युद्धे रावणिश्चापि लक्ष्मणम्।<br>
अन्योन्यं तावभिघ्नन्तौ न श्रमं प्रतिपद्यताम्॥ ७३॥<br>
<br>
बाणजालैः शरीरस्थैरवगाढैस्तरस्विनौ।<br>
शुशुभाते महावीर्यौ प्ररूढाविव पर्वतौ॥ ७४॥<br>
<br>
तयो रुधिरसिक्तानि संवृतानि शरैर्भृशम्।<br>
बभ्राजुः सर्वगात्राणि ज्वलन्त इव पावकाः॥ ७५॥<br>
<br>
तयोरथ महान् कालो व्यतीयाद् युध्यमानयोः।<br>
न च तौ युद्धवैमुख्यं श्रमं चाप्यभिजग्मतुः॥ ७६॥<br>
<br>
अथ समरपरिश्रमं निहन्तुं<br>
समरमुखेष्वजितस्य लक्ष्मणस्य।<br>
प्रियहितमुपपादयन् महात्मा<br>
समरमुपेत्य विभीषणोऽवतस्थे॥ ७७॥<br>
<br>
<br>
<b>इत्यार्षे श्रीमद्रामायणे वाल्मीकीये आदिकाव्ये युद्धकाण्डे अष्टाशीतितमः सर्गः ॥ ८८ ॥</b>
