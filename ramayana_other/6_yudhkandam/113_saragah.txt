<br>
<b>श्रीमद्वाल्मीकियरामायणे युद्धकाण्डे त्रयोदशाधिकशततमः सर्गः ॥६-११३॥</b><br>
<br>
इति प्रतिसमादिष्टो हनूमान् मारुतात्मजः।<br>
प्रविवेश पुरीं लङ्कां पूज्यमानो निशाचरैः॥ १॥<br>
<br>
प्रविश्य च पुरीं लङ्कामनुज्ञाप्य विभीषणम्।<br>
ततस्तेनाभ्यनुज्ञातो हनूमान् वृक्षवाटिकाम्॥ २॥<br>
<br>
सम्प्रविश्य यथान्यायं सीताया विदितो हरिः।<br>
ददर्श मृजया हीनां सातङ्कां रोहिणीमिव॥ ३॥<br>
<br>
वृक्षमूले निरानन्दां राक्षसीभिः परीवृताम्।<br>
निभृतः प्रणतः प्रह्वः सोऽभिगम्याभिवाद्य च॥ ४॥<br>
<br>
दृष्ट्वा तमागतं देवी हनूमन्तं महाबलम्।<br>
तूष्णीमास्त तदा दृष्ट्वा स्मृत्वा हृष्टाभवत् तदा॥ ५॥<br>
<br>
सौम्यं तस्या मुखं दृष्ट्वा हनूमान् प्लवगोत्तमः।<br>
रामस्य वचनं सर्वमाख्यातुमुपचक्रमे॥ ६॥<br>
<br>
वैदेहि कुशली रामः सहसुग्रीवलक्ष्मणः।<br>
कुशलं चाह सिद्धार्थो हतशत्रुरमित्रजित्॥ ७॥<br>
<br>
विभीषणसहायेन रामेण हरिभिः सह।<br>
निहतो रावणो देवि लक्ष्मणेन च वीर्यवान्॥ ८॥<br>
<br>
प्रियमाख्यामि ते देवि भूयश्च त्वां सभाजये।<br>
तव प्रभावाद् धर्मज्ञे महान् रामेण संयुगे॥ ९॥<br>
<br>
लब्धोऽयं विजयः सीते स्वस्था भव गतज्वरा।<br>
रावणश्च हतः शत्रुर्लङ्का चैव वशीकृता॥ १०॥<br>
<br>
मया ह्यलब्धनिद्रेण धृतेन तव निर्जये।<br>
प्रतिज्ञैषा विनिस्तीर्णा बद्‍ध्वा सेतुं महोदधौ॥ ११॥<br>
<br>
सम्भ्रमश्च न कर्तव्यो वर्तन्त्या रावणालये।<br>
विभीषणविधेयं हि लङ्कैश्वर्यमिदं कृतम्॥ १२॥<br>
<br>
तदाश्वसिहि विस्रब्धं स्वगृहे परिवर्तसे।<br>
अयं चाभ्येति संहृष्टस्त्वद्दर्शनसमुत्सुकः॥ १३॥<br>
<br>
एवमुक्ता तु सा देवी सीता शशिनिभानना।<br>
प्रहर्षेणावरुद्धा सा व्याहर्तुं न शशाक ह॥ १४॥<br>
<br>
ततोऽब्रवीद्धरिवरः सीतामप्रतिजल्पतीम्।<br>
किं त्वं चिन्तयसे देवि किं च मां नाभिभाषसे॥ १५॥<br>
<br>
एवमुक्ता हनुमता सीता धर्मपथे स्थिता।<br>
अब्रवीत् परमप्रीता बाष्पगद‍्गदया गिरा॥ १६॥<br>
<br>
प्रियमेतदुपश्रुत्य भर्तुर्विजयसंश्रितम्।<br>
प्रहर्षवशमापन्ना निर्वाक्यास्मि क्षणान्तरम्॥ १७॥<br>
<br>
नहि पश्यामि सदृशं चिन्तयन्ती प्लवंगम।<br>
आख्यानकस्य भवतो दातुं प्रत्यभिनन्दनम्॥ १८॥<br>
<br>
न हि पश्यामि तत् सौम्य पृथिव्यामपि वानर।<br>
सदृशं यत्प्रियाख्याने तव दत्त्वा भवेत् सुखम्॥ १९॥<br>
<br>
हिरण्यं वा सुवर्णं वा रत्नानि विविधानि च।<br>
राज्यं वा त्रिषु लोकेषु एतन्नार्हति भाषितम्॥ २०॥<br>
<br>
एवमुक्तस्तु वैदेह्या प्रत्युवाच प्लवंगमः।<br>
प्रगृहीताञ्जलिर्हर्षात् सीतायाः प्रमुखे स्थितः॥ २१॥<br>
<br>
भर्तुः प्रियहिते युक्ते भर्तुर्विजयकांक्षिणि।<br>
स्निग्धमेवंविधं वाक्यं त्वमेवार्हस्यनिन्दिते॥ २२॥<br>
<br>
तवैतद् वचनं सौम्ये सारवत् स्निग्धमेव च।<br>
रत्नौघाद् विविधाच्चापि देवराज्याद् विशिष्यते॥ २३॥<br>
<br>
अर्थतश्च मया प्राप्ता देवराज्यादयो गुणाः।<br>
हतशत्रुं विजयिनं रामं पश्यामि सुस्थितम्॥ २४॥<br>
<br>
तस्य तद् वचनं श्रुत्वा मैथिली जनकात्मजा।<br>
ततः शुभतरं वाक्यमुवाच पवनात्मजम्॥ २५॥<br>
<br>
अतिलक्षणसम्पन्नं माधुर्यगुणभूषणम्।<br>
बुद्‍ध्या ह्यष्टाङ्गया युक्तं त्वमेवार्हसि भाषितुम्॥ २६॥<br>
<br>
श्लाघनीयोऽनिलस्य त्वं सुतः परमधार्मिकः।<br>
बलं शौर्यं श्रुतं सत्त्वं विक्रमो दाक्ष्यमुत्तमम्॥ २७॥<br>
<br>
तेजः क्षमा धृतिः स्थैर्यं विनीतत्वं न संशयः।<br>
एते चान्ये च बहवो गुणास्त्वय्येव शोभनाः॥ २८॥<br>
<br>
अथोवाच पुनः सीतामसम्भ्रान्तो विनीतवत्।<br>
प्रगृहीताञ्जलिर्हर्षात् सीतायाः प्रमुखे स्थितः॥ २९॥<br>
<br>
इमास्तु खलु राक्षस्यो यदि त्वमनुमन्यसे।<br>
हन्तुमिच्छामि ताः सर्वा याभिस्त्वं तर्जिता पुरा॥ ३०॥<br>
<br>
क्लिश्यन्तीं पतिदेवां त्वामशोकवनिकां गताम्।<br>
घोररूपसमाचाराः क्रूराः क्रूरतरेक्षणाः॥ ३१॥<br>
<br>
इह श्रुता मया देवि राक्षस्यो विकृताननाः।<br>
असकृत्परुषैर्वाक्यैर्वदन्त्यो रावणाज्ञया॥ ३२॥<br>
<br>
विकृता विकृताकाराः क्रूराः क्रूरकचेक्षणाः।<br>
इच्छामि विविधैर्घातैर्हन्तुमेताः सुदारुणाः॥ ३३॥<br>
<br>
राक्षस्यो दारुणकथा वरमेतत् प्रयच्छ मे।<br>
मुष्टिभिः पार्ष्णिघातैश्च विशालैश्चैव बाहुभिः॥ ३४॥<br>
<br>
जङ्घाजानुप्रहारैश्च दन्तानां चैव पीडनैः।<br>
कर्तनैः कर्णनासानां केशानां लुञ्चनैस्तथा॥ ३५॥<br>
<br>
निपात्य हन्तुमिच्छामि तव विप्रियकारिणीः।<br>
एवं प्रहारैर्बहुभिः सम्प्रहार्य यशस्विनि॥ ३६॥<br>
<br>
घातये तीव्ररूपाभिर्याभिस्त्वं तर्जिता पुरा।<br>
इत्युक्ता सा हनुमता कृपणा दीनवत्सला॥ ३७॥<br>
<br>
हनूमन्तमुवाचेदं चिन्तयित्वा विमृश्य च।<br>
राजसंश्रयवश्यानां कुर्वतीनां पराज्ञया॥ ३८॥<br>
<br>
विधेयानां च दासीनां कः कुप्येद् वानरोत्तम।<br>
भाग्यवैषम्यदोषेण पुरस्ताद्दुष्कृतेन च॥ ३९॥<br>
<br>
मयैतत् प्राप्यते सर्वं स्वकृतं ह्युपभुज्यते।<br>
मैवं वद महाबाहो दैवी ह्येषा परा गतिः॥ ४०॥<br>
<br>
प्राप्तव्यं तु दशायोगान्मयैतदिति निश्चितम्।<br>
दासीनां रावणस्याहं मर्षयामीह दुर्बला॥ ४१॥<br>
<br>
आज्ञप्ता राक्षसेनेह राक्षस्यस्तर्जयन्ति माम्।<br>
हते तस्मिन् न कुर्वन्ति तर्जनं मारुतात्मज॥ ४२॥<br>
<br>
अयं व्याघ्रसमीपे तु पुराणो धर्मसंहितः।<br>
ऋक्षेण गीतः श्लोकोऽस्ति तं निबोध प्लवंगम॥ ४३॥<br>
<br>
न परः पापमादत्ते परेषां पापकर्मणाम्।<br>
समयो रक्षितव्यस्तु सन्तश्चारित्रभूषणाः॥ ४४॥<br>
<br>
पापानां वा शुभानां वा वधार्हाणामथापि वा।<br>
कार्यं कारुण्यमार्येण न कश्चिन्नापराध्यति॥ ४५॥<br>
<br>
लोकहिंसाविहाराणां क्रूराणां पापकर्मणाम्।<br>
कुर्वतामपि पापानि नैव कार्यमशोभनम्॥ ४६॥<br>
<br>
एवमुक्तस्तु हनुमान् सीतया वाक्यकोविदः।<br>
प्रत्युवाच ततः सीतां रामपत्नीमनिन्दिताम्॥ ४७॥<br>
<br>
युक्ता रामस्य भवती धर्मपत्नी गुणान्विता।<br>
प्रतिसंदिश मां देवि गमिष्ये यत्र राघवः॥ ४८॥<br>
<br>
एवमुक्ता हनुमता वैदेही जनकात्मजा।<br>
साब्रवीद् द्रष्टुमिच्छामि भर्तारं भक्तवत्सलम्॥ ४९॥<br>
<br>
तस्यास्तद् वचनं श्रुत्वा हनूमान् मारुतात्मजः।<br>
हर्षयन् मैथिलीं वाक्यमुवाचेदं महामतिः॥ ५०॥<br>
<br>
पूर्णचन्द्रमुखं रामं द्रक्ष्यस्यद्य सलक्ष्मणम्।<br>
स्थितमित्रं हतामित्रं शचीवेन्द्रं सुरेश्वरम्॥ ५१॥<br>
<br>
तामेवमुक्त्वा भ्राजन्तीं सीतां साक्षादिव श्रियम्।<br>
आजगाम महातेजा हनूमान् यत्र राघवः॥ ५२॥<br>
<br>
सपदि हरिवरस्ततो हनूमान्<br>
प्रतिवचनं जनकेश्वरात्मजायाः।<br>
कथितमकथयद् यथाक्रमेण<br>
त्रिदशवरप्रतिमाय राघवाय॥ ५३॥<br>
<br>
<b>इत्यार्षे श्रीमद्रामायणे वाल्मीकीये आदिकाव्ये युद्धकाण्डे त्रयोदशाधिकशततमः सर्गः ॥ ११३ ॥</b>
