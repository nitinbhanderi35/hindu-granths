<br>
<b>श्रीमद्वाल्मीकियरामायणे युद्धकाण्डे एकोनसप्ततितमः सर्गः ॥६-६९॥</b><br>
<br>
एवं विलपमानस्य रावणस्य दुरात्मनः।<br>
श्रुत्वा शोकाभिभूतस्य त्रिशिरा वाक्यमब्रवीत्॥ १॥<br>
<br>
एवमेव महावीर्यो हतो नस्तातमध्यमः।<br>
न तु सत्पुरुषा राजन् विलपन्ति यथा भवान्॥ २॥<br>
<br>
नूनं त्रिभुवनस्यापि पर्याप्तस्त्वमसि प्रभो।<br>
स कस्मात् प्राकृत इव शोचस्यात्मानमीदृशम्॥ ३॥<br>
<br>
ब्रह्मदत्तास्ति ते शक्तिः कवचं सायको धनुः।<br>
सहस्रखरसंयुक्तो रथो मेघसमस्वनः॥ ४॥<br>
<br>
त्वयासकृद्धि शस्त्रेण विशस्ता देवदानवाः।<br>
स सर्वायुधसम्पन्नो राघवं शास्तुमर्हसि॥ ५॥<br>
<br>
कामं तिष्ठ महाराज निर्गमिष्याम्यहं रणे।<br>
उद्धरिष्यामि ते शत्रून् गरुडः पन्नगानिव॥ ६॥<br>
<br>
शम्बरो देवराजेन नरको विष्णुना यथा।<br>
तथाद्य शयिता रामो मया युधि निपातितः॥ ७॥<br>
<br>
श्रुत्वा त्रिशिरसो वाक्यं रावणो राक्षसाधिपः।<br>
पुनर्जातमिवात्मानं मन्यते कालचोदितः॥ ८॥<br>
<br>
श्रुत्वा त्रिशिरसो वाक्यं देवान्तकनरान्तकौ।<br>
अतिकायश्च तेजस्वी बभूवुर्युद्धहर्षिताः॥ ९॥<br>
<br>
ततोऽहमहमित्येवं गर्जन्तो नैर्ऋतर्षभाः।<br>
रावणस्य सुता वीराः शक्रतुल्यपराक्रमाः॥ १०॥<br>
<br>
अन्तरिक्षगताः सर्वे सर्वे मायाविशारदाः।<br>
सर्वे त्रिदशदर्पघ्नाः सर्वे समरदुर्मदाः॥ ११॥<br>
<br>
सर्वे सुबलसम्पन्नाः सर्वे विस्तीर्णकीर्तयः।<br>
सर्वे समरमासाद्य न श्रूयन्ते स्म निर्जिताः॥ १२॥<br>
<br>
देवैरपि सगन्धर्वैः सकिंनरमहोरगैः।<br>
सर्वेऽस्त्रविदुषो वीराः सर्वे युद्धविशारदाः।<br>
सर्वे प्रवरविज्ञानाः सर्वे लब्धवरास्तथा॥ १३॥<br>
<br>
स तैस्तथा भास्करतुल्यवर्चसैः<br>
सुतैर्वृतः शत्रुबलश्रियार्दनैः।<br>
रराज राजा मघवान् यथामरै-<br>
र्वृतो महादानवदर्पनाशनैः॥ १४॥<br>
<br>
स पुत्रान् सम्परिष्वज्य भूषयित्वा च भूषणैः।<br>
आशीर्भिश्च प्रशस्ताभिः प्रेषयामास वै रणे॥ १५॥<br>
<br>
युद्धोन्मत्तं च मत्तं च भ्रातरौ चापि रावणः।<br>
रक्षणार्थं कुमाराणां प्रेषयामास संयुगे॥ १६॥<br>
<br>
तेऽभिवाद्य महात्मानं रावणं लोकरावणम्।<br>
कृत्वा प्रदक्षिणं चैव महाकायाः प्रतस्थिरे॥ १७॥<br>
<br>
सर्वौषधीभिर्गन्धैश्च समालभ्य महाबलाः।<br>
निर्जग्मुर्नैर्ऋतश्रेष्ठाः षडेते युद्धकाङ्क्षिणः॥ १८॥<br>
<br>
त्रिशिराश्चातिकायश्च देवान्तकनरान्तकौ।<br>
महोदरमहापार्श्वौ निर्जग्मुः कालचोदिताः॥ १९॥<br>
<br>
ततः सुदर्शनं नागं नीलजीमूतसंनिभम्।<br>
ऐरावतकुले जातमारुरोह महोदरः॥ २०॥<br>
<br>
सर्वायुधसमायुक्तस्तूणीभिश्चाप्यलंकृतः।<br>
रराज गजमास्थाय सवितेवास्तमूर्धनि॥ २१॥<br>
<br>
हयोत्तमसमायुक्तं सर्वायुधसमाकुलम्।<br>
आरुरोह रथश्रेष्ठं त्रिशिरा रावणात्मजः॥ २२॥<br>
<br>
त्रिशिरा रथमास्थाय विरराज धनुर्धरः।<br>
सविद्युदुल्कः सज्वालः सेन्द्रचाप इवाम्बुदः॥ २३॥<br>
<br>
त्रिभिः किरीटैस्त्रिशिराः शुशुभे स रथोत्तमे।<br>
हिमवानिव शैलेन्द्रस्त्रिभिः काञ्चनपर्वतैः॥ २४॥<br>
<br>
अतिकायोऽतितेजस्वी राक्षसेन्द्रसुतस्तदा।<br>
आरुरोह रथश्रेष्ठं श्रेष्ठः सर्वधनुष्मताम्॥ २५॥<br>
<br>
सुचक्राक्षं सुसंयुक्तं स्वनुकर्षं सुकूबरम्।<br>
तूणीबाणासनैर्दीप्तं प्रासासिपरिघाकुलम्॥ २६॥<br>
<br>
स काञ्चनविचित्रेण किरीटेन विराजता।<br>
भूषणैश्च बभौ मेरुः प्रभाभिरिव भासयन्॥ २७॥<br>
<br>
स रराज रथे तस्मिन् राजसूनुर्महाबलः।<br>
वृतो नैर्ऋतशार्दूलैर्वज्रपाणिरिवामरैः॥ २८॥<br>
<br>
हयमुच्चैःश्रवःप्रख्यं श्वेतं कनकभूषणम्।<br>
मनोजवं महाकायमारुरोह नरान्तकः॥ २९॥<br>
<br>
गृहीत्वा प्रासमुल्काभं विरराज नरान्तकः।<br>
शक्तिमादाय तेजस्वी गुहः शिखिगतो यथा॥ ३०॥<br>
<br>
देवान्तकः समादाय परिघं हेमभूषणम्।<br>
परिगृह्य गिरिं दोर्भ्यां वपुर्विष्णोर्विडम्बयन्॥ ३१॥<br>
<br>
महापार्श्वो महातेजा गदामादाय वीर्यवान्।<br>
विरराज गदापाणिः कुबेर इव संयुगे॥ ३२॥<br>
<br>
ते प्रतस्थुर्महात्मानोऽमरावत्याः सुरा इव।<br>
तान् गजैश्च तुरङ्गैश्च रथैश्चाम्बुदनिःस्वनैः॥ ३३॥<br>
<br>
अनूत्पेतुर्महात्मानो राक्षसाः प्रवरायुधाः।<br>
ते विरेजुर्महात्मानः कुमाराः सूर्यवर्चसः॥ ३४॥<br>
<br>
किरीटिनः श्रिया जुष्टा ग्रहा दीप्ता इवाम्बरे।<br>
प्रगृहीता बभौ तेषां शस्त्राणामवलिः सिता॥ ३५॥<br>
<br>
शरदभ्रप्रतीकाशा हंसावलिरिवाम्बरे।<br>
मरणं वापि निश्चित्य शत्रूणां वा पराजयम्॥ ३६॥<br>
<br>
इति कृत्वा मतिं वीराः संजग्मुः संयुगार्थिनः।<br>
जगर्जुश्च प्रणेदुश्च चिक्षिपुश्चापि सायकान्॥ ३७॥<br>
<br>
जगृहुश्च महात्मानो निर्यान्तो युद्धदुर्मदाः।<br>
क्ष्वेडितास्फोटितानां वै संचचालेव मेदिनी॥ ३८॥<br>
<br>
रक्षसां सिंहनादैश्च संस्फोटितमिवाम्बरम्।<br>
तेऽभिनिष्क्रम्य मुदिता राक्षसेन्द्रा महाबलाः॥ ३९॥<br>
<br>
ददृशुर्वानरानीकं समुद्यतशिलानगम्।<br>
हरयोऽपि महात्मानो ददृशू राक्षसं बलम्॥ ४०॥<br>
<br>
हस्त्यश्वरथसम्बाधं किङ्किणीशतनादितम्।<br>
नीलजीमूतसंकाशं समुद्यतमहायुधम्॥ ४१॥<br>
<br>
दीप्तानलरविप्रख्यैर्नैर्ऋतैः सर्वतो वृतम्।<br>
तद् दृष्ट्वा बलमायातं लब्धलक्षाः प्लवङ्गमाः॥ ४२॥<br>
<br>
समुद्यतमहाशैलाः सम्प्रणेदुर्मुहुर्मुहुः।<br>
अमृष्यमाणा रक्षांसि प्रतिनर्दन्त वानराः॥ ४३॥<br>
<br>
ततः समुत्कृष्टरवं निशम्य<br>
रक्षोगणा वानरयूथपानाम्।<br>
अमृष्यमाणाः परहर्षमुग्रं<br>
महाबला भीमतरं प्रणेदुः॥ ४४॥<br>
<br>
ते राक्षसबलं घोरं प्रविश्य हरियूथपाः।<br>
विचेरुरुद्यतैः शैलैर्नगाः शिखरिणो यथा॥ ४५॥<br>
<br>
केचिदाकाशमाविश्य केचिदुर्व्यां प्लवङ्गमाः।<br>
रक्षःसैन्येषु संक्रुद्धाः केचिद् द्रुमशिलायुधाः॥ ४६॥<br>
<br>
द्रुमांश्च विपुलस्कन्धान् गृह्य वानरपुङ्गवाः।<br>
तद् युद्धमभवद् घोरं रक्षोवानरसंकुलम्॥ ४७॥<br>
<br>
ते पादपशिलाशैलैश्चक्रुर्वृष्टिमनूपमाम्।<br>
बाणौघैर्वार्यमाणाश्च हरयो भीमविक्रमाः॥ ४८॥<br>
<br>
सिंहनादान् विनेदुश्च रणे राक्षसवानराः।<br>
शिलाभिश्चूर्णयामासुर्यातुधानान् प्लवङ्गमाः॥ ४९॥<br>
<br>
निर्जघ्नुः संयुगे क्रुद्धाः कवचाभरणावृतान्।<br>
केचिद् रथगतान् वीरान् गजवाजिगतानपि॥ ५०॥<br>
<br>
निर्जघ्नुः सहसाऽऽप्लुत्य यातुधानान् प्लवङ्गमाः।<br>
शैलशृङ्गान्विताङ्गास्ते मुष्टिभिर्वान्तलोचनाः॥ ५१॥<br>
<br>
चेलुः पेतुश्च नेदुश्च तत्र राक्षसपुङ्गवाः।<br>
राक्षसाश्च शरैस्तीक्ष्णैर्बिभिदुः कपिकुञ्जरान्॥ ५२॥<br>
<br>
शूलमुद‍्गरखड्गैश्च जघ्नुः प्रासैश्च शक्तिभिः।<br>
अन्योन्यं पातयामासुः परस्परजयैषिणः॥ ५३॥<br>
<br>
रिपुशोणितदिग्धाङ्गास्तत्र वानरराक्षसाः।<br>
ततः शैलैश्च खड्गैश्च विसृष्टैर्हरिराक्षसैः॥ ५४॥<br>
<br>
मुहूर्तेनावृता भूमिरभवच्छोणितोक्षिता।<br>
विकीर्णैः पर्वताकारै रक्षोभिरभिमर्दितैः।<br>
आसीद् वसुमती पूर्णा तदा युद्धमदान्वितैः॥ ५५॥<br>
<br>
आक्षिप्ताः क्षिप्यमाणाश्च भग्नशैलाश्च वानराः।<br>
पुनरङ्गैस्तदा चक्रुरासन्ना युद्धमद्भुतम्॥ ५६॥<br>
<br>
वानरान् वानरैरेव जघ्नुस्ते नैर्ऋतर्षभाः।<br>
राक्षसान् राक्षसैरेव जघ्नुस्ते वानरा अपि॥ ५७॥<br>
<br>
आक्षिप्य च शिलाः शैलाञ्जघ्नुस्ते राक्षसास्तदा।<br>
तेषां चाच्छिद्य शस्त्राणि जघ्नू रक्षांसि वानराः॥ ५८॥<br>
<br>
निर्जघ्नुः शैलशृङ्गैश्च बिभिदुश्च परस्परम्।<br>
सिंहनादान् विनेदुश्च रणे राक्षसवानराः॥ ५९॥<br>
<br>
छिन्नवर्मतनुत्राणा राक्षसा वानरैर्हताः।<br>
रुधिरं प्रसृतास्तत्र रससारमिव द्रुमाः॥ ६०॥<br>
<br>
रथेन च रथं चापि वारणेनापि वारणम्।<br>
हयेन च हयं केचिन्निर्जघ्नुर्वानरा रणे॥ ६१॥<br>
<br>
क्षुरप्रैरर्धचन्द्रैश्च भल्लैश्च निशितैः शरैः।<br>
राक्षसा वानरेन्द्राणां बिभिदुः पादपान् शिलाः॥ ६२॥<br>
<br>
विकीर्णाः पर्वतास्तैश्च द्रुमच्छिन्नैश्च संयुगे।<br>
हतैश्च कपिरक्षोभिर्दुर्गमा वसुधाभवत्॥ ६३॥<br>
<br>
ते वानरा गर्वितहृष्टचेष्टाः<br>
संग्राममासाद्य भयं विमुच्य।<br>
युद्धं स्म सर्वे सह राक्षसैस्ते<br>
नानायुधाश्चक्रुरदीनसत्त्वाः॥ ६४॥<br>
<br>
तस्मिन् प्रवृत्ते तुमुले विमर्दे<br>
प्रहृष्यमाणेषु वलीमुखेषु।<br>
निपात्यमानेषु च राक्षसेषु<br>
महर्षयो देवगणाश्च नेदुः॥ ६५॥<br>
<br>
ततो हयं मारुततुल्यवेग-<br>
मारुह्य शक्तिं निशितां प्रगृह्य।<br>
नरान्तको वानरसैन्यमुग्रं<br>
महार्णवं मीन इवाविवेश॥ ६६॥<br>
<br>
स वानरान् सप्त शतानि वीरः<br>
प्रासेन दीप्तेन विनिर्बिभेद।<br>
एकः क्षणेनेन्द्ररिपुर्महात्मा<br>
जघान सैन्यं हरिपुङ्गवानाम्॥ ६७॥<br>
<br>
ददृशुश्च महात्मानं हयपृष्ठप्रतिष्ठितम्।<br>
चरन्तं हरिसैन्येषु विद्याधरमहर्षयः॥ ६८॥<br>
<br>
स तस्य ददृशे मार्गो मांसशोणितकर्दमः।<br>
पतितैः पर्वताकारैर्वानरैरभिसंवृतः॥ ६९॥<br>
<br>
यावद् विक्रमितुं बुद्धिं चक्रुः प्लवगपुङ्गवाः।<br>
तावदेतानतिक्रम्य निर्बिभेद नरान्तकः॥ ७०॥<br>
<br>
ज्वलन्तं प्रासमुद्यम्य संग्रामाग्रे नरान्तकः।<br>
ददाह हरिसैन्यानि वनानीव विभावसुः॥ ७१॥<br>
<br>
यावदुत्पाटयामासुर्वृक्षान् शैलान् वनौकसः।<br>
तावत् प्रासहताः पेतुर्वज्रकृत्ता इवाचलाः॥ ७२॥<br>
<br>
दिक्षु सर्वासु बलवान् विचचार नरान्तकः।<br>
प्रमृद्नन् सर्वतो युद्धे प्रावृट्काले यथानिलः॥ ७३॥<br>
<br>
न शेकुर्धावितुं वीरा न स्थातुं स्पन्दितुं भयात्।<br>
उत्पतन्तं स्थितं यान्तं सर्वान् विव्याध वीर्यवान्॥ ७४॥<br>
<br>
एकेनान्तककल्पेन प्रासेनादित्यतेजसा।<br>
भग्नानि हरिसैन्यानि निपेतुर्धरणीतले॥ ७५॥<br>
<br>
वज्रनिष्पेषसदृशं प्रासस्याभिनिपातनम्।<br>
न शेकुर्वानराः सोढुं ते विनेदुर्महास्वनम्॥ ७६॥<br>
<br>
पततां हरिवीराणां रूपाणि प्रचकाशिरे।<br>
वज्रभिन्नाग्रकूटानां शैलानां पततामिव॥ ७७॥<br>
<br>
ये तु पूर्वं महात्मानः कुम्भकर्णेन पातिताः।<br>
ते स्वस्था वानरश्रेष्ठाः सुग्रीवमुपतस्थिरे॥ ७८॥<br>
<br>
प्रेक्षमाणः स सुग्रीवो ददृशे हरिवाहिनीम्।<br>
नरान्तकभयत्रस्तां विद्रवन्तीं यतस्ततः॥ ७९॥<br>
<br>
विद्रुतां वाहिनीं दृष्ट्वा स ददर्श नरान्तकम्।<br>
गृहीतप्रासमायान्तं हयपृष्ठप्रतिष्ठितम्॥ ८०॥<br>
<br>
दृष्ट्वोवाच महातेजाः सुग्रीवो वानराधिपः।<br>
कुमारमङ्गदं वीरं शक्रतुल्यपराक्रमम्॥ ८१॥<br>
<br>
गच्छैनं राक्षसं वीरं योऽसौ तुरगमास्थितः।<br>
क्षोभयन्तं हरिबलं क्षिप्रं प्राणैर्वियोजय॥ ८२॥<br>
<br>
स भर्तुर्वचनं श्रुत्वा निष्पपाताङ्गदस्तदा।<br>
अनीकान्मेघसंकाशादंशुमानिव वीर्यवान्॥ ८३॥<br>
<br>
शैलसंघातसंकाशो हरीणामुत्तमोऽङ्गदः।<br>
रराजाङ्गदसंनद्धः सधातुरिव पर्वतः॥ ८४॥<br>
<br>
निरायुधो महातेजाः केवलं नखदंष्ट्रवान्।<br>
नरान्तकमभिक्रम्य वालिपुत्रोऽब्रवीद् वचः॥ ८५॥<br>
<br>
तिष्ठ किं प्राकृतैरेभिर्हरिभिस्त्वं करिष्यसि।<br>
अस्मिन् वज्रसमस्पर्शं प्रासं क्षिप्र ममोरसि॥ ८६॥<br>
<br>
अङ्गदस्य वचः श्रुत्वा प्रचुक्रोध नरान्तकः।<br>
संदश्य दशनैरोष्ठं निःश्वस्य च भुजंगवत्।<br>
अभिगम्याङ्गदं क्रुद्धो वालिपुत्रं नरान्तकः॥ ८७॥<br>
<br>
स प्रासमाविध्य तदाङ्गदाय<br>
समुज्ज्वलन्तं सहसोत्ससर्ज।<br>
स वालिपुत्रोरसि वज्रकल्पे<br>
बभूव भग्नो न्यपतच्च भूमौ॥ ८८॥<br>
<br>
तं प्रासमालोक्य तदा विभग्नं<br>
सुपर्णकृत्तोरगभोगकल्पम्।<br>
तलं समुद्यम्य स वालिपुत्र-<br>
स्तुरंगमस्याभिजघान मूर्ध्नि॥ ८९॥<br>
<br>
निमग्नपादः स्फुटिताक्षितारो<br>
निष्क्रान्तजिह्वोऽचलसंनिकाशः।<br>
स तस्य वाजी निपपात भूमौ<br>
तलप्रहारेण विकीर्णमूर्धा॥ ९०॥<br>
<br>
नरान्तकः क्रोधवशं जगाम<br>
हतं तुरंगं पतितं समीक्ष्य।<br>
स मुष्टिमुद्यम्य महाप्रभावो<br>
जघान शीर्षे युधि वालिपुत्रम्॥ ९१॥<br>
<br>
अथाङ्गदो मुष्टिविशीर्णमूर्धा<br>
सुस्राव तीव्रं रुधिरं भृशोष्णम्।<br>
मुहुर्विजज्वाल मुमोह चापि<br>
संज्ञां समासाद्य विसिस्मिये च॥ ९२॥<br>
<br>
अथाङ्गदो मृत्युसमानवेगं<br>
संवर्त्य मुष्टिं गिरिशृङ्गकल्पम्।<br>
निपातयामास तदा महात्मा<br>
नरान्तकस्योरसि वालिपुत्रः॥ ९३॥<br>
<br>
स मुष्टिनिर्भिन्ननिमग्नवक्षा<br>
ज्वाला वमन् शोणितदिग्धगात्रः।<br>
नरान्तको भूमितले पपात<br>
यथाचलो वज्रनिपातभग्नः॥ ९४॥<br>
<br>
तदान्तरिक्षे त्रिदशोत्तमानां<br>
वनौकसां चैव महाप्रणादः।<br>
बभूव तस्मिन् निहतेऽग्र्यवीर्ये<br>
नरान्तके वालिसुतेन संख्ये॥ ९५॥<br>
<br>
अथाङ्गदो राममनःप्रहर्षणं<br>
सुदुष्करं तं कृतवान् हि विक्रमम्।<br>
विसिस्मिये सोऽप्यथ भीमकर्मा<br>
पुनश्च युद्धे स बभूव हर्षितः॥ ९६॥<br>
<br>
<br>
<b>इत्यार्षे श्रीमद्रामायणे वाल्मीकीये आदिकाव्ये युद्धकाण्डे एकोनसप्ततितमः सर्गः ॥ ६९ ॥</b>
