<b>श्रीमद्वाल्मीकियरामायणे युद्धकाण्डे षट्चत्वारिंशः सर्गः ॥६-४६॥</b><br>
<br>
ततो द्यां पृथिवीं चैव वीक्षमाणा वनौकसः।<br>
ददृशुः संततौ बाणैर्भ्रातरौ रामलक्ष्मणौ॥ १॥<br>
<br>
वृष्ट्वेवोपरते देवे कृतकर्मणि राक्षसे।<br>
आजगामाथ तं देशं ससुग्रीवो विभीषणः॥ २॥<br>
<br>
नीलश्च द्विविदो मैन्दः सुषेणः कुमुदोऽङ्गदः।<br>
तूर्णं हनुमता सार्धमन्वशोचन्त राघवौ॥ ३॥<br>
<br>
अचेष्टौ मन्दनिःश्वासौ शोणितेन परिप्लुतौ।<br>
शरजालाचितौ स्तब्धौ शयानौ शरतल्पगौ॥ ४॥<br>
<br>
निःश्वसन्तौ यथा सर्पौ निश्चेष्टौ मन्दविक्रमौ।<br>
रुधिरस्रावदिग्धाङ्गौ तपनीयाविव ध्वजौ॥ ५॥<br>
<br>
तौ वीरशयने वीरौ शयानौ मन्दचेष्टितौ।<br>
यूथपैः स्वैः परिवृतौ बाष्पव्याकुललोचनैः॥ ६॥<br>
<br>
राघवौ पतितौ दृष्ट्वा शरजालसमन्वितौ।<br>
बभूवुर्व्यथिताः सर्वे वानराः सविभीषणाः॥ ७॥<br>
<br>
अन्तरिक्षं निरीक्षन्तो दिशः सर्वाश्च वानराः।<br>
न चैनं मायया छन्नं ददृशू रावणिं रणे॥ ८॥<br>
<br>
तं तु मायाप्रतिच्छन्नं माययैव विभीषणः।<br>
वीक्षमाणो ददर्शाग्रे भ्रातुः पुत्रमवस्थितम्।<br>
तमप्रतिमकर्माणमप्रतिद्वन्द्वमाहवे॥ ९॥<br>
<br>
ददर्शान्तर्हितं वीरं वरदानाद् विभीषणः।<br>
तेजसा यशसा चैव विक्रमेण च संयुतः॥ १०॥<br>
<br>
इन्द्रजित् त्वात्मनः कर्म तौ शयानौ समीक्ष्य च।<br>
उवाच परमप्रीतो हर्षयन् सर्वराक्षसान्॥ ११॥<br>
<br>
दूषणस्य च हन्तारौ खरस्य च महाबलौ।<br>
सादितौ मामकैर्बाणैर्भ्रातरौ रामलक्ष्मणौ॥ १२॥<br>
<br>
नेमौ मोक्षयितुं शक्यावेतस्मादिषुबन्धनात्।<br>
सर्वैरपि समागम्य सर्षिसङ्घैः सुरासुरैः॥ १३॥<br>
<br>
यत्कृते चिन्तयानस्य शोकार्तस्य पितुर्मम।<br>
अस्पृष्ट्वा शयनं गात्रैस्त्रियामा याति शर्वरी॥ १४॥<br>
<br>
कृत्स्नेयं यत्कृते लङ्का नदी वर्षास्विवाकुला।<br>
सोऽयं मूलहरोऽनर्थः सर्वेषां शमितो मया॥ १५॥<br>
<br>
रामस्य लक्ष्मणस्यैव सर्वेषां च वनौकसाम्।<br>
विक्रमा निष्फलाः सर्वे यथा शरदि तोयदाः॥ १६॥<br>
<br>
एवमुक्त्वा तु तान् सर्वान् राक्षसान् परिपश्यतः।<br>
यूथपानपि तान् सर्वांस्ताडयत् स च रावणिः॥ १७॥<br>
<br>
नीलं नवभिराहत्य मैन्दं सद्विविदं तथा।<br>
त्रिभिस्त्रिभिरमित्रघ्नस्तताप परमेषुभिः॥ १८॥<br>
<br>
जाम्बवन्तं महेष्वासो विद्‍ध्वा बाणेन वक्षसि।<br>
हनूमतो वेगवतो विससर्ज शरान् दश॥ १९॥<br>
<br>
गवाक्षं शरभं चैव तावप्यमितविक्रमौ।<br>
द्वाभ्यां द्वाभ्यां महावेगो विव्याध युधि रावणिः॥ २०॥<br>
<br>
गोलाङ्गूलेश्वरं चैव वालिपुत्रमथाङ्गदम्।<br>
विव्याध बहुभिर्बाणैस्त्वरमाणोऽथ रावणिः॥ २१॥<br>
<br>
तान् वानरवरान् भित्त्वा शरैरग्निशिखोपमैः।<br>
ननाद बलवांस्तत्र महासत्त्वः स रावणिः॥ २२॥<br>
<br>
तानर्दयित्वा बाणौघैस्त्रसयित्वा च वानरान्।<br>
प्रजहास महाबाहुर्वचनं चेदमब्रवीत्॥ २३॥<br>
<br>
शरबन्धेन घोरेण मया बद्धौ चमूमुखे।<br>
सहितौ भ्रातरावेतौ निशामयत राक्षसाः॥ २४॥<br>
<br>
एवमुक्तास्तु ते सर्वे राक्षसाः कूटयोधिनः।<br>
परं विस्मयमापन्नाः कर्मणा तेन हर्षिताः॥ २५॥<br>
<br>
विनेदुश्च महानादान् सर्वे ते जलदोपमाः।<br>
हतो राम इति ज्ञात्वा रावणिं समपूजयन्॥ २६॥<br>
<br>
निष्पन्दौ तु तदा दृष्ट्वा भ्रातरौ रामलक्ष्मणौ।<br>
वसुधायां निरुच्छ्वासौ हतावित्यन्वमन्यत॥ २७॥<br>
<br>
हर्षेण तु समाविष्ट इन्द्रजित् समितिञ्जयः।<br>
प्रविवेश पुरीं लङ्कां हर्षयन् सर्वनैर्ऋतान्॥ २८॥<br>
<br>
रामलक्ष्मणयोर्दृष्ट्वा शरीरे सायकैश्चिते।<br>
सर्वाणि चाङ्गोपाङ्गानि सुग्रीवं भयमाविशत्॥ २९॥<br>
<br>
तमुवाच परित्रस्तं वानरेन्द्रं विभीषणः।<br>
सबाष्पवदनं दीनं शोकव्याकुललोचनम्॥ ३०॥<br>
<br>
अलं त्रासेन सुग्रीव बाष्पवेगो निगृह्यताम्।<br>
एवंप्रायाणि युद्धानि विजयो नास्ति नैष्ठिकः॥ ३१॥<br>
<br>
सभाग्यशेषतास्माकं यदि वीर भविष्यति।<br>
मोहमेतौ प्रहास्येते महात्मानौ महाबलौ॥ ३२॥<br>
<br>
पर्यवस्थापयात्मानमनाथं मां च वानर।<br>
सत्यधर्माभिरक्तानां नास्ति मृत्युकृतं भयम्॥ ३३॥<br>
<br>
एवमुक्त्वा ततस्तस्य जलक्लिन्नेन पाणिना।<br>
सुग्रीवस्य शुभे नेत्रे प्रममार्ज विभीषणः॥ ३४॥<br>
<br>
ततः सलिलमादाय विद्यया परिजप्य च।<br>
सुग्रीवनेत्रे धर्मात्मा प्रममार्ज विभीषणः॥ ३५॥<br>
<br>
विमृज्य वदनं तस्य कपिराजस्य धीमतः।<br>
अब्रवीत् कालसम्प्राप्तमसम्भ्रान्तमिदं वचः॥ ३६॥<br>
<br>
न कालः कपिराजेन्द्र वैक्लव्यमवलम्बितुम्।<br>
अतिस्नेहोऽपि कालेऽस्मिन् मरणायोपकल्पते॥ ३७॥<br>
<br>
तस्मादुत्सृज्य वैक्लव्यं सर्वकार्यविनाशनम्।<br>
हितं रामपुरोगाणां सैन्यानामनुचिन्तय॥ ३८॥<br>
<br>
अथ वा रक्ष्यतां रामो यावत्संज्ञाविपर्ययः।<br>
लब्धसंज्ञौ हि काकुत्स्थौ भयं नौ व्यपनेष्यतः॥ ३९॥<br>
<br>
नैतत् किंचन रामस्य न च रामो मुमूर्षति।<br>
नह्येनं हास्यते लक्ष्मीर्दुर्लभा या गतायुषाम्॥ ४०॥<br>
<br>
तस्मादाश्वासयात्मानं बलं चाश्वासय स्वकम्।<br>
यावत् सैन्यानि सर्वाणि पुनः संस्थापयाम्यहम्॥ ४१॥<br>
<br>
एते हि फुल्लनयनास्त्रासादागतसाध्वसाः।<br>
कर्णे कर्णे प्रकथिता हरयो हरिसत्तम॥ ४२॥<br>
<br>
मां तु दृष्ट्वा प्रधावन्तमनीकं सम्प्रहर्षितम्।<br>
त्यजन्तु हरयस्त्रासं भुक्तपूर्वामिव स्रजम्॥ ४३॥<br>
<br>
समाश्वास्य तु सुग्रीवं राक्षसेन्द्रो विभीषणः।<br>
विद्रुतं वानरानीकं तत् समाश्वासयत् पुनः॥ ४४॥<br>
<br>
इन्द्रजित् तु महामायः सर्वसैन्यसमावृतः।<br>
विवेश नगरीं लङ्कां पितरं चाभ्युपागमत्॥ ४५॥<br>
<br>
तत्र रावणमासाद्य अभिवाद्य कृताञ्जलिः।<br>
आचचक्षे प्रियं पित्रे निहतौ रामलक्ष्मणौ॥ ४६॥<br>
<br>
उत्पपात ततो हृष्टः पुत्रं च परिषस्वजे।<br>
रावणो रक्षसां मध्ये श्रुत्वा शत्रू निपातितौ॥ ४७॥<br>
<br>
उपाघ्राय च तं मूर्ध्नि पप्रच्छ प्रीतमानसः।<br>
पृच्छते च यथावृत्तं पित्रे तस्मै न्यवेदयत्॥ ४८॥<br>
<br>
यथा तौ शरबन्धेन निश्चेष्टौ निष्प्रभौ कृतौ॥ ४९॥<br>
<br>
स हर्षवेगानुगतान्तरात्मा<br>
श्रुत्वा गिरं तस्य महारथस्य।<br>
जहौ ज्वरं दाशरथेः समुत्थं<br>
प्रहृष्टवाचाभिननन्द पुत्रम्॥ ५०॥<br>
<br>
<b>इत्यार्षे श्रीमद्रामायणे वाल्मीकीये आदिकाव्ये श्रीमद्युद्धकाण्डे षट्चत्वारिंशः सर्गः ॥ ४६ ॥</b>
