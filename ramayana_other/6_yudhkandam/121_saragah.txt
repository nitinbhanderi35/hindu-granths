<br>
<b>श्रीमद्वाल्मीकियरामायणे युद्धकाण्डे एकविंशत्यधिकशततमः सर्गः ॥६-१२१॥</b><br>
<br>
तां रात्रिमुषितं रामं सुखोदितमरिंदमम्।<br>
अब्रवीत् प्राञ्जलिर्वाक्यं जयं पृष्ट्वा विभीषणः॥ १॥<br>
<br>
स्नानानि चाङ्गरागाणि वस्त्राण्याभरणानि च।<br>
चन्दनानि च माल्यानि दिव्यानि विविधानि च॥ २॥<br>
<br>
अलंकारविदश्चैता नार्यः पद्मनिभेक्षणाः।<br>
उपस्थितास्त्वां विधिवत् स्नापयिष्यन्ति राघव॥ ३॥<br>
<br>
एवमुक्तस्तु काकुत्स्थः प्रत्युवाच विभीषणम्।<br>
हरीन् सुग्रीवमुख्यांस्त्वं स्नानेनोपनिमन्त्रय॥ ४॥<br>
<br>
स तु ताम्यति धर्मात्मा मम हेतोः सुखोचितः।<br>
सुकुमारो महाबाहुर्भरतः सत्यसंश्रयः॥ ५॥<br>
<br>
तं विना कैकयीपुत्रं भरतं धर्मचारिणम्।<br>
न मे स्नानं बहु मतं वस्त्राण्याभरणानि च॥ ६॥<br>
<br>
एतत् पश्य यथा क्षिप्रं प्रतिगच्छाम तां पुरीम्।<br>
अयोध्यां गच्छतो ह्येष पन्थाः परमदुर्गमः॥ ७॥<br>
<br>
एवमुक्तस्तु काकुत्स्थं प्रत्युवाच विभीषणः।<br>
अह्ना त्वां प्रापयिष्यामि तां पुरीं पार्थिवात्मज॥ ८॥<br>
<br>
पुष्पकं नाम भद्रं ते विमानं सूर्यसंनिभम्।<br>
मम भ्रातुः कुबेरस्य रावणेन बलीयसा॥ ९॥<br>
<br>
हृतं निर्जित्य संग्रामे कामगं दिव्यमुत्तमम्।<br>
त्वदर्थं पालितं चेदं तिष्ठत्यतुलविक्रम॥ १०॥<br>
<br>
तदिदं मेघसंकाशं विमानमिह तिष्ठति।<br>
येन यास्यसि यानेन त्वमयोध्यां गतज्वरः॥ ११॥<br>
<br>
अहं ते यद्यनुग्राह्यो यदि स्मरसि मे गुणान्।<br>
वस तावदिह प्राज्ञ यद्यस्ति मयि सौहृदम्॥ १२॥<br>
<br>
लक्ष्मणेन सह भ्रात्रा वैदेह्या भार्यया सह।<br>
अर्चितः सर्वकामैस्त्वं ततो राम गमिष्यसि॥ १३॥<br>
<br>
प्रीतियुक्तस्य विहितां ससैन्यः ससुहृद‍्गणः।<br>
सत्क्रियां राम मे तावद् गृहाण त्वं मयोद्यताम्॥ १४॥<br>
<br>
प्रणयाद् बहुमानाच्च सौहार्देन च राघव।<br>
प्रसादयामि प्रेष्योऽहं न खल्वाज्ञापयामि ते॥ १५॥<br>
<br>
एवमुक्तस्ततो रामः प्रत्युवाच विभीषणम्।<br>
रक्षसां वानराणां च सर्वेषामेव शृण्वताम्॥ १६॥<br>
<br>
पूजितोऽस्मि त्वया वीर साचिव्येन परेण च।<br>
सर्वात्मना च चेष्टाभिः सौहार्देन परेण च॥ १७॥<br>
<br>
न खल्वेतन्न कुर्यां ते वचनं राक्षसेश्वर।<br>
तं तु मे भ्रातरं द्रष्टुं भरतं त्वरते मनः॥ १८॥<br>
<br>
मां निवर्तयितुं योऽसौ चित्रकूटमुपागतः।<br>
शिरसा याचतो यस्य वचनं न कृतं मया॥ १९॥<br>
<br>
कौसल्यां च सुमित्रां च कैकेयीं च यशस्विनीम्।<br>
गुहं च सुहृदं चैव पौराञ्जानपदैः सह॥ २०॥<br>
<br>
अनुजानीहि मां सौम्य पूजितोऽस्मि विभीषण।<br>
मन्युर्न खलु कर्तव्यः सखे त्वां चानुमानये॥ २१॥<br>
<br>
उपस्थापय मे शीघ्रं विमानं राक्षसेश्वर।<br>
कृतकार्यस्य मे वासः कथं स्यादिह सम्मतः॥ २२॥<br>
<br>
एवमुक्तस्तु रामेण राक्षसेन्द्रो विभीषणः।<br>
विमानं सूर्यसंकाशमाजुहाव त्वरान्वितः॥ २३॥<br>
<br>
ततः काञ्चनचित्राङ्गं वैदूर्यमणिवेदिकम्।<br>
कूटागारैः परिक्षिप्तं सर्वतो रजतप्रभम्॥ २४॥<br>
<br>
पाण्डुराभिः पताकाभिर्ध्वजैश्च समलंकृतम्।<br>
शोभितं काञ्चनैर्हर्म्यैर्हेमपद्मविभूषितैः॥ २५॥<br>
<br>
प्रकीर्णं किङ्किणीजालैर्मुक्तामणिगवाक्षकम्।<br>
घण्टाजालैः परिक्षिप्तं सर्वतो मधुरस्वनम्॥ २६॥<br>
<br>
तं मेरुशिखराकारं निर्मितं विश्वकर्मणा।<br>
बृहद्भिर्भूषितं हर्म्यैर्मुक्तारजतशोभितैः॥ २७॥<br>
<br>
तलैः स्फटिकचित्राङ्गैर्वैदूर्यैश्च वरासनैः।<br>
महार्हास्तरणोपेतैरुपपन्नं महाधनैः॥ २८॥<br>
<br>
उपस्थितमनाधृष्यं तद् विमानं मनोजवम्।<br>
निवेदयित्वा रामाय तस्थौ तत्र विभीषणः॥ २९॥<br>
<br>
तत् पुष्पकं कामगमं विमान-<br>
मुपस्थितं भूधरसंनिकाशम्।<br>
दृष्ट्वा तदा विस्मयमाजगाम<br>
रामः ससौमित्रिरुदारसत्त्वः॥ ३०॥<br>
<br>
<b>इत्यार्षे श्रीमद्रामायणे वाल्मीकीये आदिकाव्ये युद्धकाण्डे एकविंशत्यधिकशततमः सर्गः ॥ १२१ ॥</b>
