<br>
<b>श्रीमद्वाल्मीकियरामायणे युद्धकाण्डे त्र्यशीतितमः सर्गः ॥६-८३॥</b><br>
<br>
राघवश्चापि विपुलं तं राक्षसवनौकसाम्।<br>
श्रुत्वा संग्रामनिर्घोषं जाम्बवन्तमुवाच ह॥ १॥<br>
<br>
सौम्य नूनं हनुमता कृतं कर्म सुदुष्करम्।<br>
श्रूयते च यथा भीमः सुमहानायुधस्वनः॥ २॥<br>
<br>
तद् गच्छ कुरु साहाय्यं स्वबलेनाभिसंवृतः।<br>
क्षिप्रमृक्षपते तस्य कपिश्रेष्ठस्य युध्यतः॥ ३॥<br>
<br>
ऋक्षराजस्तथेत्युक्त्वा स्वेनानीकेन संवृतः।<br>
आगच्छत् पश्चिमं द्वारं हनूमान् यत्र वानरः॥ ४॥<br>
<br>
अथायान्तं हनूमन्तं ददर्शर्क्षपतिस्तदा।<br>
वानरैः कृतसंग्रामैः श्वसद्भिरभिसंवृतम्॥ ५॥<br>
<br>
दृष्ट्वा पथि हनूमांश्च तदृक्षबलमुद्यतम्।<br>
नीलमेघनिभं भीमं संनिवार्य न्यवर्तत॥ ६॥<br>
<br>
स तेन सह सैन्येन संनिकर्षं महायशाः।<br>
शीघ्रमागम्य रामाय दुःखितो वाक्यमब्रवीत्॥ ७॥<br>
<br>
समरे युध्यमानानामस्माकं प्रेक्षतां च सः।<br>
जघान रुदतीं सीतामिन्द्रजिद् रावणात्मजः॥ ८॥<br>
<br>
उद‍्भ्रान्तचित्तस्तां दृष्ट्वा विषण्णोऽहमरिंदम।<br>
तदहं भवतो वृत्तं विज्ञापयितुमागतः॥ ९॥<br>
<br>
तस्य तद् वचनं श्रुत्वा राघवः शोकमूर्च्छितः।<br>
निपपात तदा भूमौ छिन्नमूल इव द्रुमः॥ १०॥<br>
<br>
तं भूमौ देवसंकाशं पतितं दृश्य राघवम्।<br>
अभिपेतुः समुत्पत्य सर्वतः कपिसत्तमाः॥ ११॥<br>
<br>
आसिञ्चन् सलिलैश्चैनं पद्मोत्पलसुगन्धिभिः।<br>
प्रदहन्तमसंहार्यं सहसाग्निमिवोत्थितम्॥ १२॥<br>
<br>
तं लक्ष्मणोऽथ बाहुभ्यां परिष्वज्य सुदुःखितः।<br>
उवाच राममस्वस्थं वाक्यं हेत्वर्थसंयुतम्॥ १३॥<br>
<br>
शुभे वर्त्मनि तिष्ठन्तं त्वामार्य विजितेन्द्रियम्।<br>
अनर्थेभ्यो न शक्नोति त्रातुं धर्मो निरर्थकः॥ १४॥<br>
<br>
भूतानां स्थावराणां च जङ्गमानां च दर्शनम्।<br>
यथास्ति न तथा धर्मस्तेन नास्तीति मे मतिः॥ १५॥<br>
<br>
यथैव स्थावरं व्यक्तं जङ्गमं च तथाविधम्।<br>
नायमर्थस्तथा युक्तस्त्वद्विधो न विपद्यते॥ १६॥<br>
<br>
यद्यधर्मो भवेद् भूतो रावणो नरकं व्रजेत्।<br>
भवांश्च धर्मसंयुक्तो नैव व्यसनमाप्नुयात्॥ १७॥<br>
<br>
तस्य च व्यसनाभावाद् व्यसनं चागते त्वयि।<br>
धर्मो भवत्यधर्मश्च परस्परविरोधिनौ॥ १८॥<br>
<br>
धर्मेणोपलभेद् धर्ममधर्मं चाप्यधर्मतः।<br>
यद्यधर्मेण युज्येयुर्येष्वधर्मः प्रतिष्ठितः॥ १९॥<br>
<br>
न धर्मेण वियुज्येरन्नाधर्मरुचयो जनाः।<br>
धर्मेणाचरतां तेषां तथा धर्मफलं भवेत्॥ २०॥<br>
<br>
यस्मादर्था विवर्धन्ते येष्वधर्मः प्रतिष्ठितः।<br>
क्लिश्यन्ते धर्मशीलाश्च तस्मादेतौ निरर्थकौ॥ २१॥<br>
<br>
वध्यन्ते पापकर्माणो यद्यधर्मेण राघव।<br>
वधकर्महतोऽधर्मः स हतः कं वधिष्यति॥ २२॥<br>
<br>
अथवा विहितेनायं हन्यते हन्ति चापरम्।<br>
विधिः स लिप्यते तेन न स पापेन कर्मणा॥ २३॥<br>
<br>
अदृष्टप्रतिकारेण अव्यक्तेनासता सता।<br>
कथं शक्यं परं प्राप्तुं धर्मेणारिविकर्षण॥ २४॥<br>
<br>
यदि सत् स्यात् सतां मुख्य नासत् स्यात् तव किंचन।<br>
त्वया यदीदृशं प्राप्तं तस्मात् तन्नोपपद्यते॥ २५॥<br>
<br>
अथवा दुर्बलः क्लीबो बलं धर्मोऽनुवर्तते।<br>
दुर्बलो हृतमर्यादो न सेव्य इति मे मतिः॥ २६॥<br>
<br>
बलस्य यदि चेद् धर्मो गुणभूतः पराक्रमैः।<br>
धर्ममुत्सृज्य वर्तस्व यथा धर्मे तथा बले॥ २७॥<br>
<br>
अथ चेत् सत्यवचनं धर्मः किल परंतप।<br>
अनृतं त्वय्यकरणे किं न बद्धस्त्वया विना॥ २८॥<br>
<br>
यदि धर्मो भवेद् भूत अधर्मो वा परंतप।<br>
न स्म हत्वा मुनिं वज्री कुर्यादिज्यां शतक्रतुः॥ २९॥<br>
<br>
अधर्मसंश्रितो धर्मो विनाशयति राघव।<br>
सर्वमेतद् यथाकामं काकुत्स्थ कुरुते नरः॥ ३०॥<br>
<br>
मम चेदं मतं तात धर्मोऽयमिति राघव।<br>
धर्ममूलं त्वया छिन्नं राज्यमुत्सृजता तदा॥ ३१॥<br>
<br>
अर्थेभ्योऽथ प्रवृद्धेभ्यः संवृत्तेभ्यस्ततस्ततः।<br>
क्रियाः सर्वाः प्रवर्तन्ते पर्वतेभ्य इवापगाः॥ ३२॥<br>
<br>
अर्थेन हि विमुक्तस्य पुरुषस्याल्पचेतसः।<br>
विच्छिद्यन्ते क्रियाः सर्वा ग्रीष्मे कुसरितो यथा॥ ३३॥<br>
<br>
सोऽयमर्थं परित्यज्य सुखकामः सुखैधितः।<br>
पापमाचरते कर्तुं तदा दोषः प्रवर्तते॥ ३४॥<br>
<br>
यस्यार्थास्तस्य मित्राणि यस्यार्थास्तस्य बान्धवाः।<br>
यस्यार्थाः स पुमाँल्लोके यस्यार्थाः स च पण्डितः॥ ३५॥<br>
<br>
यस्यार्थाः स च विक्रान्तो यस्यार्थाः स च बुद्धिमान्।<br>
यस्यार्थाः स महाभागो यस्यार्थाः स गुणाधिकः॥ ३६॥<br>
<br>
अर्थस्यैते परित्यागे दोषाः प्रव्याहृता मया।<br>
राज्यमुत्सृजता धीर येन बुद्धिस्त्वया कृता॥ ३७॥<br>
<br>
यस्यार्था धर्मकामार्थास्तस्य सर्वं प्रदक्षिणम्।<br>
अधनेनार्थकामेन नार्थः शक्यो विचिन्वता॥ ३८॥<br>
<br>
हर्षः कामश्च दर्पश्च धर्मः क्रोधः शमो दमः।<br>
अर्थादेतानि सर्वाणि प्रवर्तन्ते नराधिप॥ ३९॥<br>
<br>
येषां नश्यत्ययं लोकश्चरतां धर्मचारिणाम्।<br>
तेऽर्थास्त्वयि न दृश्यन्ते दुर्दिनेषु यथा ग्रहाः॥ ४०॥<br>
<br>
त्वयि प्रव्रजिते वीर गुरोश्च वचने स्थिते।<br>
रक्षसापहृता भार्या प्राणौः प्रियतरा तव॥ ४१॥<br>
<br>
तदद्य विपुलं वीर दुःखमिन्द्रजिता कृतम्।<br>
कर्मणा व्यपनेष्यामि तस्मादुत्तिष्ठ राघव॥ ४२॥<br>
<br>
उत्तिष्ठ नरशार्दूल दीर्घबाहो धृतव्रत।<br>
किमात्मानं महात्मानमात्मानं नावबुध्यसे॥ ४३॥<br>
<br>
अयमनघ तवोदितः प्रियार्थं<br>
जनकसुतानिधनं निरीक्ष्य रुष्टः।<br>
सरथगजहयां सराक्षसेन्द्रां<br>
भृशमिषुभिर्विनिपातयामि लङ्काम्॥ ४४॥<br>
<br>
<b>इत्यार्षे श्रीमद्रामायणे वाल्मीकीये आदिकाव्ये युद्धकाण्डे त्र्यशीतितमः सर्गः ॥ ८३ ॥</b>
