<br>
<b>श्रीमद्वाल्मीकियरामायणे युद्धकाण्डे पञ्चपञ्चाशः सर्गः ॥६-५५॥</b><br>
<br>
वज्रदंष्ट्रं हतं श्रुत्वा वालिपुत्रेण रावणः।<br>
बलाध्यक्षमुवाचेदं कृताञ्जलिमुपस्थितम्॥ १॥<br>
<br>
शीघ्रं निर्यान्तुदुर्धर्षा राक्षसा भीमविक्रमाः।<br>
अकम्पनं पुरस्कृत्य सर्वशस्त्रास्त्रकोविदम्॥ २॥<br>
<br>
एष शास्ता च गोप्ता च नेता च युधि सत्तमः।<br>
भूतिकामश्च मे नित्यं नित्यं च समरप्रियः॥ ३॥<br>
<br>
एष जेष्यति काकुत्स्थौ सुग्रीवं च महाबलम्।<br>
वानरांश्चापरान् घोरान् हनिष्यति न संशयः॥ ४॥<br>
<br>
परिगृह्य स तामाज्ञां रावणस्य महाबलः।<br>
बलं सम्प्रेरयामास तदा लघुपराक्रमः॥ ५॥<br>
<br>
ततो नानाप्रहरणा भीमाक्षा भीमदर्शनाः।<br>
निष्पेतू राक्षसा मुख्या बलाध्यक्षप्रचोदिताः॥ ६॥<br>
<br>
रथमास्थाय विपुलं तप्तकाञ्चनभूषणम्।<br>
मेघाभो मेघवर्णश्च मेघस्वनमहास्वनः॥ ७॥<br>
<br>
राक्षसैः संवृतो घोरैस्तदा निर्यात्यकम्पनः।<br>
नहि कम्पयितुं शक्यः सुरैरपि महामृधे॥ ८॥<br>
<br>
अकम्पनस्ततस्तेषामादित्य इव तेजसा।<br>
तस्य निर्धावमानस्य संरब्धस्य युयुत्सया॥ ९॥<br>
<br>
अकस्माद् दैन्यमागच्छद्धयानां रथवाहिनाम्।<br>
व्यस्फुरन्नयनं चास्य सव्यं युद्धाभिनन्दिनः॥ १०॥<br>
<br>
विवर्णो मुखवर्णश्च गद‍्गदश्चाभवत् स्वनः।<br>
अभवत् सुदिने काले दुर्दिनं रूक्षमारुतम्॥ ११॥<br>
<br>
ऊचुः खगमृगाः सर्वे वाचः क्रूरा भयावहाः।<br>
स सिंहोपचितस्कन्धः शार्दूलसमविक्रमः॥ १२॥<br>
<br>
तानुत्पातानचिन्त्यैव निर्जगाम रणाजिरम्।<br>
तथा निर्गच्छतस्तस्य रक्षसः सह राक्षसैः॥ १३॥<br>
<br>
बभूव सुमहान् नादः क्षोभयन्निव सागरम्।<br>
तेन शब्देन वित्रस्ता वानराणां महाचमूः॥ १४॥<br>
<br>
द्रुमशैलप्रहाराणां योद्धुं समुपतिष्ठताम्।<br>
तेषां युद्धं महारौद्रं संजज्ञे कपिरक्षसाम्॥ १५॥<br>
<br>
रामरावणयोरर्थे समभित्यक्तदेहिनः।<br>
सर्वे ह्यतिबलाः शूराः सर्वे पर्वतसंनिभाः॥ १६॥<br>
<br>
हरयो राक्षसाश्चैव परस्परजिघांसया।<br>
तेषां विनर्दतां शब्दः संयुगेऽतितरस्विनाम्॥ १७॥<br>
<br>
शुश्रुवे सुमहान् कोपादन्योन्यमभिगर्जताम्।<br>
रजश्चारुणवर्णाभं सुभीममभवद् भृशम्॥ १८॥<br>
<br>
उद‍्धृतं हरिरक्षोभिः संरुरोध दिशो दश।<br>
अन्योन्यं रजसा तेन कौशेयोद्धतपाण्डुना॥ १९॥<br>
<br>
संवृतानि च भूतानि ददृशुर्न रणाजिरे।<br>
न ध्वजो न पताका वा चर्म वा तुरगोऽपि वा॥ २०॥<br>
<br>
आयुधं स्यन्दनो वापि ददृशे तेन रेणुना।<br>
शब्दश्च सुमहांस्तेषां नर्दतामभिधावताम्॥ २१॥<br>
<br>
श्रूयते तुमुलो युद्धे न रूपाणि चकाशिरे।<br>
हरीनेव सुसंरुष्टा हरयो जघ्नुराहवे॥ २२॥<br>
<br>
राक्षसा राक्षसांश्चापि निजघ्नुस्तिमिरे तदा।<br>
ते परांश्च विनिघ्नन्तः स्वांश्च वानरराक्षसाः॥ २३॥<br>
<br>
रुधिरार्द्रां तदा चक्रुर्महीं पङ्कानुलेपनाम्।<br>
ततस्तु रुधिरौघेण सिक्तं ह्यपगतं रजः॥ २४॥<br>
<br>
शरीरशवसंकीर्णा बभूव च वसुंधरा।<br>
द्रुमशक्तिगदाप्रासैः शिलापरिघतोमरैः॥ २५॥<br>
<br>
राक्षसा हरयस्तूर्णं जघ्नुरन्योन्यमोजसा।<br>
बाहुभिः परिघाकारैर्युध्यन्तः पर्वतोपमान्॥ २६॥<br>
<br>
हरयो भीमकर्माणो राक्षसाञ्जघ्नुराहवे।<br>
राक्षसास्त्वभिसंक्रुद्धाः प्रासतोमरपाणयः॥ २७॥<br>
<br>
कपीन् निजघ्निरे तत्र शस्त्रैः परमदारुणैः।<br>
अकम्पनः सुसंक्रुद्धो राक्षसानां चमूपतिः॥ २८॥<br>
<br>
संहर्षयति तान् सर्वान् राक्षसान् भीमविक्रमान्।<br>
हरयस्त्वपि रक्षांसि महाद्रुममहाश्मभिः॥ २९॥<br>
<br>
विदारयन्त्यभिक्रम्य शस्त्राण्याच्छिद्य वीर्यतः।<br>
एतस्मिन्नन्तरे वीरा हरयः कुमुदो नलः॥ ३०॥<br>
<br>
मैन्दश्च द्विविदः क्रुद्धाश्चक्रुर्वेगमनुत्तमम्।<br>
ते तु वृक्षैर्महावीरा राक्षसानां चमूमुखे॥ ३१॥<br>
<br>
कदनं सुमहच्चक्रुर्लीलया हरिपुंगवाः।<br>
ममन्थू राक्षसान् सर्वे नानाप्रहरणैर्भृशम्॥ ३२॥<br>
<br>
<b>इत्यार्षे श्रीमद्रामायणे वाल्मीकीये आदिकाव्ये युद्धकाण्डे पञ्चपञ्चाशः सर्गः ॥ ५५ ॥</b>
