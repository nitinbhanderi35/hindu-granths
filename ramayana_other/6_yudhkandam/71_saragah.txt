<span style="font-size: 14pt; line-height: 200%"><br>
स्वबलं व्यथितं दृष्ट्वा तुमुलं लोमहर्षणम्।<br>
भ्रातॄंश्च निहतान् दृष्ट्वा शक्रतुल्यपराक्रमान्॥ १॥<br>
<br>
पितृव्यौ चापि संदृश्य समरे संनिपातितौ।<br>
युद्धोन्मत्तं च मत्तं च भ्रातरौ राक्षसोत्तमौ॥ २॥<br>
<br>
चुकोप च महातेजा ब्रह्मदत्तवरो युधि।<br>
अतिकायोऽद्रिसंकाशो देवदानवदर्पहा॥ ३॥<br>
<br>
स भास्करसहस्रस्य संघातमिव भास्वरम्।<br>
रथमारुह्य शक्रारिरभिदुद्राव वानरान्॥ ४॥<br>
<br>
स विस्फार्य तदा चापं किरीटी मृष्टकुण्डलः।<br>
नाम संश्रावयामास ननाद च महास्वनम्॥ ५॥<br>
<br>
तेन सिंहप्रणादेन नामविश्रावणेन च।<br>
ज्याशब्देन च भीमेन त्रासयामास वानरान्॥ ६॥<br>
<br>
ते दृष्ट्वा देहमाहात्म्यं कुम्भकर्णोऽयमुत्थितः।<br>
भयार्ता वानराः सर्वे संश्रयन्ते परस्परम्॥ ७॥<br>
<br>
ते तस्य रूपमालोक्य यथा विष्णोस्त्रिविक्रमे।<br>
भयाद् वानरयोधास्ते विद्रवन्ति ततस्ततः॥ ८॥<br>
<br>
तेऽतिकायं समासाद्य वानरा मूढचेतसः।<br>
शरण्यं शरणं जग्मुर्लक्ष्मणाग्रजमाहवे॥ ९॥<br>
<br>
ततोऽतिकायं काकुत्स्थो रथस्थं पर्वतोपमम्।<br>
ददर्श धन्विनं दूराद् गर्जन्तं कालमेघवत्॥ १०॥<br>
<br>
स तं दृष्ट्वा महाकायं राघवस्तु सुविस्मितः।<br>
वानरान् सान्त्वयित्वा च विभीषणमुवाच ह॥ ११॥<br>
<br>
कोऽसौ पर्वतसंकाशो धनुष्मान् हरिलोचनः।<br>
युक्ते हयसहस्रेण विशाले स्यन्दने स्थितः॥ १२॥<br>
<br>
य एष निशितैः शूलैः सुतीक्ष्णैः प्रासतोमरैः।<br>
अर्चिष्मद्भिर्वृतो भाति भूतैरिव महेश्वरः॥ १३॥<br>
<br>
कालजिह्वाप्रकाशाभिर्य एषोऽभिविराजते।<br>
आवृतो रथशक्तीभिर्विद्युद्भिरिव तोयदः॥ १४॥<br>
<br>
धनूंषि चास्य सज्जानि हेमपृष्ठानि सर्वशः।<br>
शोभयन्ति रथश्रेष्ठं शक्रचापमिवाम्बरम्॥ १५॥<br>
<br>
य एष रक्षःशार्दूलो रणभूमिं विराजयन्।<br>
अभ्येति रथिनां श्रेष्ठो रथेनादित्यवर्चसा॥ १६॥<br>
<br>
ध्वजशृङ्गप्रतिष्ठेन राहुणाभिविराजते।<br>
सूर्यरश्मिप्रभैर्बाणैर्दिशो दश विराजयन्॥ १७॥<br>
<br>
त्रिनतं मेघनिर्ह्रादं हेमपृष्ठमलंकृतम्।<br>
शतक्रतुधनुःप्रख्यं धनुश्चास्य विराजते॥ १८॥<br>
<br>
सध्वजः सपताकश्च सानुकर्षो महारथः।<br>
चतुःसादिसमायुक्तो मेघस्तनितनिःस्वनः॥ १९॥<br>
<br>
विंशतिर्दश चाष्टौ च तूणास्य रथमास्थिताः।<br>
कार्मुकाणि च भीमानि ज्याश्च काञ्चनपिङ्गलाः॥ २०॥<br>
<br>
द्वौ च खड्गौ च पार्श्वस्थौ प्रदीप्तौ पार्श्वशोभितौ।<br>
चतुर्हस्तत्सरुयुतौ व्यक्तहस्तदशायतौ॥ २१॥<br>
<br>
रक्तकण्ठगुणो धीरो महापर्वतसंनिभः।<br>
कालः कालमहावक्त्रो मेघस्थ इव भास्करः॥ २२॥<br>
<br>
काञ्चनाङ्गदनद्धाभ्यां भुजाभ्यामेष शोभते।<br>
शृङ्गाभ्यामिव तुङ्गाभ्यां हिमवान् पर्वतोत्तमः॥ २३॥<br>
<br>
कुण्डलाभ्यामुभाभ्यां च भाति वक्त्रं सुभीषणम्।<br>
पुनर्वस्वन्तरगतं परिपूर्णो निशाकरः॥ २४॥<br>
<br>
आचक्ष्व मे महाबाहो त्वमेनं राक्षसोत्तमम्।<br>
यं दृष्ट्वा वानराः सर्वे भयार्ता विद्रुता दिशः॥ २५॥<br>
<br>
स पृष्टो राजपुत्रेण रामेणामिततेजसा।<br>
आचचक्षे महातेजा राघवाय विभीषणः॥ २६॥<br>
<br>
दशग्रीवो महातेजा राजा वैश्रवणानुजः।<br>
भीमकर्मा महात्मा हि रावणो राक्षसेश्वरः॥ २७॥<br>
<br>
तस्यासीद् वीर्यवान् पुत्रो रावणप्रतिमो बले।<br>
वृद्धसेवी श्रुतिधरः सर्वास्त्रविदुषां वरः॥ २८॥<br>
<br>
अश्वपृष्ठे नागपृष्ठे खड्गे धनुषि कर्षणे।<br>
भेदे सान्त्वे च दाने च नये मन्त्रे च सम्मतः॥ २९॥<br>
<br>
यस्य बाहुं समाश्रित्य लङ्का भवति निर्भया।<br>
तनयं धान्यमालिन्या अतिकायमिमं विदुः॥ ३०॥<br>
<br>
एतेनाराधितो ब्रह्मा तपसा भावितात्मना।<br>
अस्त्राणि चाप्यवाप्तानि रिपवश्च पराजिताः॥ ३१॥<br>
<br>
सुरासुरैरवध्यत्वं दत्तमस्मै स्वयंभुवा।<br>
एतच्च कवचं दिव्यं रथश्च रविभास्वरः॥ ३२॥<br>
<br>
एतेन शतशो देवा दानवाश्च पराजिताः।<br>
रक्षितानि च रक्षांसि यक्षाश्चापि निषूदिताः॥ ३३॥<br>
<br>
वज्रं विष्टम्भितं येन बाणैरिन्द्रस्य धीमता।<br>
पाशः सलिलराजस्य युद्धे प्रतिहतस्तथा॥ ३४॥<br>
<br>
एषोऽतिकायो बलवान् राक्षसानामथर्षभः।<br>
स रावणसुतो धीमान् देवदानवदर्पहा॥ ३५॥<br>
<br>
तदस्मिन् क्रियतां यत्नः क्षिप्रं पुरुषपुङ्गव।<br>
पुरा वानरसैन्यानि क्षयं नयति सायकैः॥ ३६॥<br>
<br>
ततोऽतिकायो बलवान् प्रविश्य हरिवाहिनीम्।<br>
विस्फारयामास धनुर्ननाद च पुनः पुनः॥ ३७॥<br>
<br>
तं भीमवपुषं दृष्ट्वा रथस्थं रथिनां वरम्।<br>
अभिपेतुर्महात्मानः प्रधाना ये वनौकसः॥ ३८॥<br>
<br>
कुमुदो द्विविदो मैन्दो नीलः शरभ एव च।<br>
पादपैर्गिरिशृङ्गैश्च युगपत् समभिद्रवन्॥ ३९॥<br>
<br>
तेषां वृक्षांश्च शैलांश्च शरैः कनकभूषणैः।<br>
अतिकायो महातेजाश्चिच्छेदास्त्रविदां वरः॥ ४०॥<br>
<br>
तांश्चैव सर्वान् स हरीन् शरैः सर्वायसैर्बली।<br>
विव्याधाभिमुखान् संख्ये भीमकायो निशाचरः॥ ४१॥<br>
<br>
तेऽर्दिता बाणवर्षेण भिन्नगात्राः पराजिताः।<br>
न शेकुरतिकायस्य प्रतिकर्तुं महाहवे॥ ४२॥<br>
<br>
तत् सैन्यं हरिवीराणां त्रासयामास राक्षसः।<br>
मृगयूथमिव क्रुद्धो हरिर्यौवनदर्पितः॥ ४३॥<br>
<br>
स राक्षसेन्द्रो हरियूथमध्ये<br>
नायुध्यमानं निजघान कंचित्।<br>
उत्पत्य रामं स धनुःकलापी<br>
सगर्वितं वाक्यमिदं बभाषे॥ ४४॥<br>
<br>
रथे स्थितोऽहं शरचापपाणि-<br>
र्न प्राकृतं कंचन योधयामि।<br>
यस्यास्ति शक्तिर्व्यवसाययुक्तो<br>
ददातु मे शीघ्रमिहाद्य युद्धम्॥ ४५॥<br>
<br>
तत् तस्य वाक्यं ब्रुवतो निशम्य<br>
चुकोप सौमित्रिरमित्रहन्ता।<br>
अमृष्यमाणश्च समुत्पपात<br>
जग्राह चापं च ततः स्मयित्वा॥ ४६॥<br>
<br>
क्रुद्धः सौमित्रिरुत्पत्य तूणादाक्षिप्य सायकम्।<br>
पुरस्तादतिकायस्य विचकर्ष महद्धनुः॥ ४७॥<br>
<br>
पूरयन् स महीं सर्वामाकाशं सागरं दिशः।<br>
ज्याशब्दो लक्ष्मणस्योग्रस्त्रासयन् रजनीचरान्॥ ४८॥<br>
<br>
सौमित्रेश्चापनिर्घोषं श्रुत्वा प्रतिभयं तदा।<br>
विसिस्मिये महातेजा राक्षसेन्द्रात्मजो बली॥ ४९॥<br>
<br>
तदातिकायः कुपितो दृष्ट्वा लक्ष्मणमुत्थितम्।<br>
आदाय निशितं बाणमिदं वचनमब्रवीत्॥ ५०॥<br>
<br>
बालस्त्वमसि सौमित्रे विक्रमेष्वविचक्षणः।<br>
गच्छ किं कालसंकाशं मां योधयितुमिच्छसि॥ ५१॥<br>
<br>
नहि मद‍्बाहुसृष्टानां बाणानां हिमवानपि।<br>
सोढुमुत्सहते वेगमन्तरिक्षमथो मही॥ ५२॥<br>
<br>
सुखप्रसुप्तं कालाग्निं विबोधयितुमिच्छसि।<br>
न्यस्य चापं निवर्तस्व प्राणान्न जहि मद‍्गतः॥ ५३॥<br>
<br>
अथवा त्वं प्रतिस्तब्धो न निवर्तितुमिच्छसि।<br>
तिष्ठ प्राणान् परित्यज्य गमिष्यसि यमक्षयम्॥ ५४॥<br>
<br>
पश्य मे निशितान् बाणान् रिपुदर्पनिषूदनान्।<br>
ईश्वरायुधसंकाशांस्तप्तकाञ्चनभूषणान्॥ ५५॥<br>
<br>
एष ते सर्पसंकाशो बाणः पास्यति शोणितम्।<br>
मृगराज इव क्रुद्धो नागराजस्य शोणितम्।<br>
इत्येवमुक्त्वा संक्रुद्धः शरं धनुषि संदधे॥ ५६॥<br>
<br>
श्रुत्वातिकायस्य वचः सरोषं<br>
सगर्वितं संयति राजपुत्रः।<br>
स संचुकोपातिबलो मनस्वी<br>
उवाच वाक्यं च ततो महार्थम्॥ ५७॥<br>
<br>
न वाक्यमात्रेण भवान् प्रधानो<br>
न कत्थनात् सत्पुरुषा भवन्ति।<br>
मयि स्थिते धन्विनि बाणपाणौ<br>
निदर्शयस्वात्मबलं दुरात्मन्॥ ५८॥<br>
<br>
कर्मणा सूचयात्मानं न विकत्थितुमर्हसि।<br>
पौरुषेण तु यो युक्तः स तु शूर इति स्मृतः॥ ५९॥<br>
<br>
सर्वायुधसमायुक्तो धन्वी त्वं रथमास्थितः।<br>
शरैर्वा यदि वाप्यस्त्रैर्दर्शयस्व पराक्रमम्॥ ६०॥<br>
<br>
ततः शिरस्ते निशितैः पातयिष्याम्यहं शरैः।<br>
मारुतः कालसम्पक्वं वृन्तात् तालफलं यथा॥ ६१॥<br>
<br>
अद्य ते मामका बाणास्तप्तकाञ्चनभूषणाः।<br>
पास्यन्ति रुधिरं गात्राद् बाणशल्यान्तरोत्थितम्॥ ६२॥<br>
<br>
बालोऽयमिति विज्ञाय न चावज्ञातुमर्हसि।<br>
बालो वा यदि वा वृद्धो मृत्युं जानीहि संयुगे॥ ६३॥<br>
<br>
बालेन विष्णुना लोकास्त्रयः क्रान्तास्त्रिविक्रमैः।<br>
लक्ष्मणस्य वचः श्रुत्वा हेतुमत् परमार्थवत्।<br>
अतिकायः प्रचुक्रोध बाणं चोत्तममाददे॥ ६४॥<br>
<br>
ततो विद्याधरा भूता देवा दैत्या महर्षयः।<br>
गुह्यकाश्च महात्मानस्तद् युद्धं द्रष्टुमागमन्॥ ६५॥<br>
<br>
ततोऽतिकायः कुपितश्चापमारोप्य सायकम्।<br>
लक्ष्मणाय प्रचिक्षेप संक्षिपन्निव चाम्बरम्॥ ६६॥<br>
<br>
तमापतन्तं निशितं शरमाशीविषोपमम्।<br>
अर्धचन्द्रेण चिच्छेद लक्ष्मणः परवीरहा॥ ६७॥<br>
<br>
तं निकृत्तं शरं दृष्ट्वा कृत्तभोगमिवोरगम्।<br>
अतिकायो भृशं क्रुद्धः पञ्च बाणान् समादधे॥ ६८॥<br>
<br>
तान् शरान् सम्प्रचिक्षेप लक्ष्मणाय निशाचरः।<br>
तानप्राप्तान् शितैर्बाणैश्चिच्छेद भरतानुजः॥ ६९॥<br>
<br>
स तान् छित्त्वा शितैर्बाणैर्लक्ष्मणः परवीरहा।<br>
आददे निशितं बाणं ज्वलन्तमिव तेजसा॥ ७०॥<br>
<br>
तमादाय धनुःश्रेष्ठे योजयामास लक्ष्मणः।<br>
विचकर्ष च वेगेन विससर्ज च सायकम्॥ ७१॥<br>
<br>
पूर्णायतविसृष्टेन शरेण नतपर्वणा।<br>
ललाटे राक्षसश्रेष्ठमाजघान स वीर्यवान्॥ ७२॥<br>
<br>
स ललाटे शरो मग्नस्तस्य भीमस्य रक्षसः।<br>
ददृशे शोणितेनाक्तः पन्नगेन्द्र इवाचले॥ ७३॥<br>
<br>
राक्षसः प्रचकम्पेऽथ लक्ष्मणेषु प्रपीडितः।<br>
रुद्रबाणहतं घोरं यथा त्रिपुरगोपुरम्॥ ७४॥<br>
<br>
चिन्तयामास चाश्वास्य विमृश्य च महाबलः।<br>
साधु बाणनिपातेन श्लाघनीयोऽसि मे रिपुः॥ ७५॥<br>
<br>
विधायैवं विदार्यास्यं नियम्य च महाभुजौ।<br>
स रथोपस्थमास्थाय रथेन प्रचचार ह॥ ७६॥<br>
<br>
एवं त्रीन् पञ्च सप्तेति सायकान् राक्षसर्षभः।<br>
आददे संदधे चापि विचकर्षोत्ससर्ज च॥ ७७॥<br>
<br>
ते बाणाः कालसंकाशा राक्षसेन्द्रधनुश्च्युताः।<br>
हेमपुङ्खा रविप्रख्याश्चक्रुर्दीप्तमिवाम्बरम्॥ ७८॥<br>
<br>
ततस्तान् राक्षसोत्सृष्टान् शरौघान् राघवानुजः।<br>
असम्भ्रान्तः प्रचिच्छेद निशितैर्बहुभिः शरैः॥ ७९॥<br>
<br>
तान् शरान् युधि सम्प्रेक्ष्य निकृत्तान् रावणात्मजः।<br>
चुकोप त्रिदशेन्द्रारिर्जग्राह निशितं शरम्॥ ८०॥<br>
<br>
स संधाय महातेजास्तं बाणं सहसोत्सृजत्।<br>
तेन सौमित्रिमायान्तमाजघान स्तनान्तरे॥ ८१॥<br>
<br>
अतिकायेन सौमित्रिस्ताडितो युधि वक्षसि।<br>
सुस्राव रुधिरं तीव्रं मदं मत्त इव द्विपः॥ ८२॥<br>
<br>
स चकार तदात्मानं विशल्यं सहसा विभुः।<br>
जग्राह च शरं तीक्ष्णमस्त्रेणापि समाददे॥ ८३॥<br>
<br>
आग्नेयेन तदास्त्रेण योजयामास सायकम्।<br>
स जज्वाल तदा बाणो धनुष्यस्य महात्मनः॥ ८४॥<br>
<br>
अतिकायोऽतितेजस्वी रौद्रमस्त्रं समाददे।<br>
तेन बाणं भुजङ्गाभं हेमपुङ्खमयोजयत्॥ ८५॥<br>
<br>
तदस्त्रं ज्वलितं घोरं लक्ष्मणः शरमाहितम्।<br>
अतिकायाय चिक्षेप कालदण्डमिवान्तकः॥ ८६॥<br>
<br>
आग्नेयास्त्राभिसंयुक्तं दृष्ट्वा बाणं निशाचरः।<br>
उत्ससर्ज तदा बाणं रौद्रं सूर्यास्त्रयोजितम्॥ ८७॥<br>
<br>
तावुभावम्बरे बाणावन्योन्यमभिजघ्नतुः।<br>
तेजसा सम्प्रदीप्ताग्रौ क्रुद्धाविव भुजङ्गमौ॥ ८८॥<br>
<br>
तावन्योन्यं विनिर्दह्य पेततुः पृथिवीतले॥ ८९॥<br>
<br>
निरर्चिषौ भस्मकृतौ न भ्राजेते शरोत्तमौ।<br>
तावुभौ दीप्यमानौ स्म न भ्राजेते महीतले॥ ९०॥<br>
<br>
ततोऽतिकायः संक्रुद्धस्त्वाष्ट्रमैषीकमुत्सृजत्।<br>
ततश्चिच्छेद सौमित्रिरस्त्रमैन्द्रेण वीर्यवान्॥ ९१॥<br>
<br>
ऐषीकं निहतं दृष्ट्वा कुमारो रावणात्मजः।<br>
याम्येनास्त्रेण संक्रुद्धो योजयामास सायकम्॥ ९२॥<br>
<br>
ततस्तदस्त्रं चिक्षेप लक्ष्मणाय निशाचरः।<br>
वायव्येन तदस्त्रेण निजघान स लक्ष्मणः॥ ९३॥<br>
<br>
अथैनं शरधाराभिर्धाराभिरिव तोयदः।<br>
अभ्यवर्षत संक्रुद्धो लक्ष्मणो रावणात्मजम्॥ ९४॥<br>
<br>
तेऽतिकायं समासाद्य कवचे वज्रभूषिते।<br>
भग्नाग्रशल्याः सहसा पेतुर्बाणा महीतले॥ ९५॥<br>
<br>
तान्मोघानभिसम्प्रेक्ष्य लक्ष्मणः परवीरहा।<br>
अभ्यवर्षत बाणानां सहस्रेण महायशाः॥ ९६॥<br>
<br>
स वृष्यमाणो बाणौघैरतिकायो महाबलः।<br>
अवध्यकवचः संख्ये राक्षसो नैव विव्यथे॥ ९७॥<br>
<br>
शरं चाशीविषाकारं लक्ष्मणाय व्यपासृजत्।<br>
स तेन विद्धः सौमित्रिर्मर्मदेशे शरेण ह॥ ९८॥<br>
<br>
मुहूर्तमात्रं निःसंज्ञो ह्यभवच्छत्रुतापनः।<br>
ततः संज्ञामुपालभ्य चतुर्भिः सायकोत्तमैः॥ ९९॥<br>
<br>
निजघान हयान् संख्ये सारथिं च महाबलः।<br>
ध्वजस्योन्मथनं कृत्वा शरवर्षैररिंदमः॥ १००॥<br>
<br>
असम्भ्रान्तः स सौमित्रिस्तान् शरानभिलक्षितान्।<br>
मुमोच लक्ष्मणो बाणान् वधार्थं तस्य रक्षसः॥ १०१॥<br>
<br>
न शशाक रुजं कर्तुं युधि तस्य नरोत्तमः।<br>
अथैनमभ्युपागम्य वायुर्वाक्यमुवाच ह॥ १०२॥<br>
<br>
ब्रह्मदत्तवरो ह्येष अवध्यकवचावृतः।<br>
ब्राह्मेणास्त्रेण भिन्ध्येनमेष वध्यो हि नान्यथा।<br>
अवध्य एष ह्यन्येषामस्त्राणां कवची बली॥ १०३॥<br>
<br>
ततस्तु वायोर्वचनं निशम्य<br>
सौमित्रिरिन्द्रप्रतिमानवीर्यः।<br>
समादधे बाणमथोग्रवेगं<br>
तद‍्ब्राह्ममस्त्रं सहसा नियुज्य॥ १०४॥<br>
<br>
तस्मिन् वरास्त्रे तु नियुज्यमाने<br>
सौमित्रिणा बाणवरे शिताग्रे।<br>
दिशश्च चन्द्रार्कमहाग्रहाश्च<br>
नभश्च तत्रास ररास चोर्वी॥ १०५॥<br>
<br>
तं ब्रह्मणोऽस्त्रेण नियुज्य चापे<br>
शरं सपुङ्खं यमदूतकल्पम्।<br>
सौमित्रिरिन्द्रारिसुतस्य तस्य<br>
ससर्ज बाणं युधि वज्रकल्पम्॥ १०६॥<br>
<br>
तं लक्ष्मणोत्सृष्टविवृद्धवेगं<br>
समापतन्तं श्वसनोग्रवेगम्।<br>
सुपर्णवज्रोत्तमचित्रपुङ्खं<br>
तदातिकायः समरे ददर्श॥ १०७॥<br>
<br>
तं प्रेक्षमाणः सहसातिकायो<br>
जघान बाणैर्निशितैरनेकैः।<br>
स सायकस्तस्य सुपर्णवेग-<br>
स्तथातिवेगेन जगाम पार्श्वम्॥ १०८॥<br>
<br>
तमागतं प्रेक्ष्य तदातिकायो<br>
बाणं प्रदीप्तान्तककालकल्पम्।<br>
जघान शक्त्यृष्टिगदाकुठारैः<br>
शूलैः शरैश्चाप्यविपन्नचेष्टः॥ १०९॥<br>
<br>
तान्यायुधान्यद्भुतविग्रहाणि<br>
मोघानि कृत्वा स शरोऽग्निदीप्तः।<br>
प्रगृह्य तस्यैव किरीटजुष्टं<br>
तदातिकायस्य शिरो जहार॥ ११०॥<br>
<br>
तच्छिरः सशिरस्त्राणं लक्ष्मणेषुप्रमर्दितम्।<br>
पपात सहसा भूमौ शृङ्गं हिमवतो यथा॥ १११॥<br>
<br>
तं भूमौ पतितं दृष्ट्वा विक्षिप्ताम्बरभूषणम्।<br>
बभूवुर्व्यथिताः सर्वे हतशेषा निशाचराः॥ ११२॥<br>
<br>
ते विषण्णमुखा दीनाः प्रहारजनितश्रमाः।<br>
विनेदुरुच्चैर्बहवः सहसा विस्वरैः स्वरैः॥ ११३॥<br>
<br>
ततस्तत्परितं याता निरपेक्षा निशाचराः।<br>
पुरीमभिमुखा भीता द्रवन्तो नायके हते॥ ११४॥<br>
<br>
प्रहर्षयुक्ता बहवस्तु वानराः<br>
प्रफुल्लपद्मप्रतिमाननास्तदा।<br>
अपूजयँल्लक्ष्मणमिष्टभागिनं<br>
हते रिपौ भीमबले दुरासदे॥ ११५॥<br>
<br>
अतिबलमतिकायमभ्रकल्पं<br>
युधि विनिपात्य स लक्ष्मणः प्रहृष्टः।<br>
त्वरितमथ तदा स रामपार्श्वं<br>
कपिनिवहैश्च सुपूजितो जगाम॥ ११६॥<br>
<br>
<b>इत्यार्षे श्रीमद्रामायणे वाल्मीकीये आदिकाव्ये युद्धकाण्डे एकसप्ततितमः सर्गः ॥ ७१ ॥</b><br>
</span>
