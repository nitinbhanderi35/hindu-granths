<br>
<b>श्रीमद्वाल्मीकियरामायणे युद्धकाण्डे सप्तषष्टितमः सर्गः ॥६-६७॥</b><br>
<br>
ते निवृत्ता महाकायाः श्रुत्वाङ्गदवचस्तदा।<br>
नैष्ठिकीं बुद्धिमास्थाय सर्वे संग्रामकाङ्क्षिणः॥ १॥<br>
<br>
समुदीरितवीर्यास्ते समारोपितविक्रमाः।<br>
पर्यवस्थापिता वाक्यैरङ्गदेन बलीयसा॥ २॥<br>
<br>
प्रयाताश्च गता हर्षं मरणे कृतनिश्चयाः।<br>
चक्रुः सुतुमुलं युद्धं वानरास्त्यक्तजीविताः॥ ३॥<br>
<br>
अथ वृक्षान् महाकायाः सानूनि सुमहान्ति च।<br>
वानरास्तूर्णमुद्यम्य कुम्भकर्णमभिद्रवन्॥ ४॥<br>
<br>
कुम्भकर्णः सुसंक्रुद्धो गदामुद्यम्य वीर्यवान्।<br>
धर्षयन् स महाकायः समन्ताद् व्यक्षिपद् रिपून्॥ ५॥<br>
<br>
शतानि सप्त चाष्टौ च सहस्राणि च वानराः।<br>
प्रकीर्णाः शेरते भूमौ कुम्भकर्णेन ताडिताः॥ ६॥<br>
<br>
षोडशाष्टौ च दश च विंशत्त्रिंशत्तथैव च।<br>
परिक्षिप्य च बाहुभ्यां खादन् स परिधावति।<br>
भक्षयन् भृशसंक्रुद्धो गरुडः पन्नगानिव॥ ७॥<br>
<br>
कृच्छ्रेण च समाश्वस्ताः संगम्य च ततस्ततः।<br>
वृक्षाद्रिहस्ता हरयस्तस्थुः संग्राममूर्धनि॥ ८॥<br>
<br>
ततः पर्वतमुत्पाट्य द्विविदः प्लवगर्षभः।<br>
दुद्राव गिरिशृङ्गाभं विलम्ब इव तोयदः॥ ९॥<br>
<br>
तं समुत्पाट्य चिक्षेप कुम्भकर्णाय वानरः।<br>
तमप्राप्य महाकायं तस्य सैन्येऽपतत् ततः॥ १०॥<br>
<br>
ममर्दाश्वान् गजांश्चापि रथांश्चापि गजोत्तमान्।<br>
तानि चान्यानि रक्षांसि एवं चान्य‍द‍‍‍्गिरेः शिरः॥ ११॥<br>
<br>
तच्छैलवेगाभिहतं हताश्वं हतसारथिम्।<br>
रक्षसां रुधिरक्लिन्नं बभूवायोधनं महत्॥ १२॥<br>
<br>
रथिनो वानरेन्द्राणां शरैः कालान्तकोपमैः।<br>
शिरांसि नर्दतां जह्रुः सहसा भीमनिःस्वनाः॥ १३॥<br>
<br>
वानराश्च महात्मानः समुत्पाट्य महाद्रुमान्।<br>
रथानश्वान् गजानुष्ट्रान् राक्षसानभ्यसूदयन्॥ १४॥<br>
<br>
हनूमान् शैलशृङ्गाणि शिलाश्च विविधान् द्रुमान्।<br>
ववर्ष कुम्भकर्णस्य शिरस्यम्बरमास्थितः॥ १५॥<br>
<br>
तानि पर्वतशृङ्गाणि शूलेन स बिभेद ह।<br>
बभञ्ज वृक्षवर्षं च कुम्भकर्णो महाबलः॥ १६॥<br>
<br>
ततो हरीणां तदनीकमुग्रं<br>
दुद्राव शूलं निशितं प्रगृह्य।<br>
तस्थौ स तस्यापततः परस्ता-<br>
न्महीधराग्रं हनुमान् प्रगृह्य॥ १७॥<br>
<br>
स कुम्भकर्णं कुपितो जघान<br>
वेगेन शैलोत्तमभीमकायम्।<br>
संचुक्षुभे तेन तदाभिभूतो<br>
मेदार्द्रगात्रो रुधिरावसिक्तः॥ १८॥<br>
<br>
स शूलमाविध्य तडित्प्रकाशं<br>
गिरिं यथा प्रज्वलिताग्निशृङ्गम्।<br>
बाह्वन्तरे मारुतिमाजघान<br>
गुहोऽचलं क्रौञ्चमिवोग्रशक्त्या॥ १९॥<br>
<br>
स शूलनिर्भिन्नमहाभुजान्तरः<br>
प्रविह्वलः शोणितमुद्वमन् मुखात् ।<br>
ननाद भीमं हनुमान् महाहवे<br>
युगान्तमेघस्तनितस्वनोपमम्॥ २०॥<br>
<br>
ततो विनेदुः सहसा प्रहृष्टा<br>
रक्षोगणास्तं व्यथितं समीक्ष्य।<br>
प्लवंगमास्तु व्यथिता भयार्ताः<br>
प्रदुद्रुवुः संयति कुम्भकर्णात्॥ २१॥<br>
<br>
ततस्तु नीलो बलवान् पर्यवस्थापयन् बलम्।<br>
प्रविचिक्षेप शैलाग्रं कुम्भकर्णाय धीमते॥ २२॥<br>
<br>
तदापतन्तं सम्प्रेक्ष्य मुष्टिनाभिजघान ह।<br>
मुष्टिप्रहाराभिहतं तच्छैलाग्रं व्यशीर्यत।<br>
सविस्फुलिङ्गं सज्वालं निपपात महीतले॥ २३॥<br>
<br>
ऋषभः शरभो नीलो गवाक्षो गन्धमादनः।<br>
पञ्च वानरशार्दूलाः कुम्भकर्णमुपाद्रवन्॥ २४॥<br>
<br>
शैलैर्वृक्षैस्तलैः पादैर्मुष्टिभिश्च महाबलाः।<br>
कुम्भकर्णं महाकायं निजघ्नुः सर्वतो युधि॥ २५॥<br>
<br>
स्पर्शानिव प्रहारांस्तान् वेदयानो न विव्यथे।<br>
ऋषभं तु महावेगं बाहुभ्यां परिषस्वजे॥ २६॥<br>
<br>
कुम्भकर्णभुजाभ्यां तु पीडितो वानरर्षभः।<br>
निपपातर्षभो भीमः प्रमुखागतशोणितः॥ २७॥<br>
<br>
मुष्टिना शरभं हत्वा जानुना नीलमाहवे।<br>
आजघान गवाक्षं तु तलेनेन्द्ररिपुस्तदा।<br>
पादेनाभ्यहनत् क्रुद्धस्तरसा गन्धमादनम्॥ २८॥<br>
<br>
दत्तप्रहारव्यथिता मुमुहुः शोणितोक्षिताः।<br>
निपेतुस्ते तु मेदिन्यां निकृत्ता इव किंशुकाः॥ २९॥<br>
<br>
तेषु वानरमुख्येषु पातितेषु महात्मसु।<br>
वानराणां सहस्राणि कुम्भकर्णं प्रदुद्रुवुः॥ ३०॥<br>
<br>
तं शैलमिव शैलाभाः सर्वे तु प्लवगर्षभाः।<br>
समारुह्य समुत्पत्य ददंशुश्च महाबलाः॥ ३१॥<br>
<br>
तं नखैर्दशनैश्चापि मुष्टिभिर्बाहुभिस्तथा।<br>
कुम्भकर्णं महाबाहुं निजघ्नुः प्लवगर्षभाः॥ ३२॥<br>
<br>
स वानरसहस्रैस्तु विचितः पर्वतोपमः।<br>
रराज राक्षसव्याघ्रो गिरिरात्मरुहैरिव॥ ३३॥<br>
<br>
बाहुभ्यां वानरान् सर्वान् प्रगृह्य स महाबलः।<br>
भक्षयामास संक्रुद्धो गरुडः पन्नगानिव॥ ३४॥<br>
<br>
प्रक्षिप्ताः कुम्भकर्णेन वक्त्रे पातालसंनिभे।<br>
नासापुटाभ्यां संजग्मुः कर्णाभ्यां चैव वानराः॥ ३५॥<br>
<br>
भक्षयन् भृशसंक्रुद्धो हरीन् पर्वतसंनिभः।<br>
बभञ्ज वानरान् सर्वान् संक्रुद्धो राक्षसोत्तमः॥ ३६॥<br>
<br>
मांसशोणितसंक्लेदां कुर्वन् भूमिं स राक्षसः।<br>
चचार हरिसैन्येषु कालाग्निरिव मूर्च्छितः॥ ३७॥<br>
<br>
वज्रहस्तो यथा शक्रः पाशहस्त इवान्तकः।<br>
शूलहस्तो बभौ युद्धे कुम्भकर्णो महाबलः॥ ३८॥<br>
<br>
यथा शुष्काण्यरण्यानि ग्रीष्मे दहति पावकः।<br>
तथा वानरसैन्यानि कुम्भकर्णो ददाह सः॥ ३९॥<br>
<br>
ततस्ते वध्यमानास्तु हतयूथाः प्लवंगमाः।<br>
वानरा भयसंविग्ना विनेदुर्विकृतैः स्वरैः॥ ४०॥<br>
<br>
अनेकशो वध्यमानाः कुम्भकर्णेन वानराः।<br>
राघवं शरणं जग्मुर्व्यथिता भिन्नचेतसः॥ ४१॥<br>
<br>
प्रभग्नान् वानरान् दृष्ट्वा वज्रहस्तात्मजात्मजः।<br>
अभ्यधावत वेगेन कुम्भकर्णं महाहवे॥ ४२॥<br>
<br>
शैलशृङ्गं महद् गृह्य विनदन् स मुहुर्मुहुः।<br>
त्रासयन् राक्षसान् सर्वान् कुम्भकर्णपदानुगान्॥ ४३॥<br>
<br>
चिक्षेप शैलशिखरं कुम्भकर्णस्य मूर्धनि।<br>
स तेनाभिहतो मूर्ध्नि शैलेनेन्द्ररिपुस्तदा॥ ४४॥<br>
<br>
कुम्भकर्णः प्रजज्वाल क्रोधेन महता तदा।<br>
सोऽभ्यधावत वेगेन वालिपुत्रममर्षणः॥ ४५॥<br>
<br>
कुम्भकर्णो महानादस्त्रासयन् सर्ववानरान्।<br>
शूलं ससर्ज वै रोषादङ्गदे तु महाबलः॥ ४६॥<br>
<br>
तदापतन्तं बलवान् युद्धमार्गविशारदः।<br>
लाघवान्मोक्षयामास बलवान् वानरर्षभः॥ ४७॥<br>
<br>
उत्पत्य चैनं तरसा तलेनोरस्यताडयत्।<br>
स तेनाभिहतः कोपात् प्रमुमोहाचलोपमः॥ ४८॥<br>
<br>
स लब्धसंज्ञोऽतिबलो मुष्टिं संगृह्य राक्षसः।<br>
अपहस्तेन चिक्षेप विसंज्ञः स पपात ह॥ ४९॥<br>
<br>
तस्मिन् प्लवगशार्दूले विसंज्ञे पतिते भुवि।<br>
तच्छूलं समुपादाय सुग्रीवमभिदुद्रुवे॥ ५०॥<br>
<br>
तमापतन्तं सम्प्रेक्ष्य कुम्भकर्णं महाबलम्।<br>
उत्पपात तदा वीरः सुग्रीवो वानराधिपः॥ ५१॥<br>
<br>
स पर्वताग्रमुत्क्षिप्य समाविध्य महाकपिः।<br>
अभिदुद्राव वेगेन कुम्भकर्णं महाबलम्॥ ५२॥<br>
<br>
तमापतन्तं सम्प्रेक्ष्य कुम्भकर्णः प्लवंगमम्।<br>
तस्थौ विवृत्तसर्वाङ्गो वानरेन्द्रस्य सम्मुखः॥ ५३॥<br>
<br>
कपिशोणितदिग्धाङ्गं भक्षयन्तं महाकपीन्।<br>
कुम्भकर्णं स्थितं दृष्ट्वा सुग्रीवो वाक्यमब्रवीत्॥ ५४॥<br>
<br>
पातिताश्च त्वया वीराः कृतं कर्म सुदुष्करम्।<br>
भक्षितानि च सैन्यानि प्राप्तं ते परमं यशः॥ ५५॥<br>
<br>
त्यज तद् वानरानीकं प्राकृतैः किं करिष्यसि।<br>
सहस्वैकं निपातं मे पर्वतस्यास्य राक्षस॥ ५६॥<br>
<br>
तद् वाक्यं हरिराजस्य सत्त्वधैर्यसमन्वितम्।<br>
श्रुत्वा राक्षसशार्दूलः कुम्भकर्णोऽब्रवीद् वचः॥ ५७॥<br>
<br>
प्रजापतेस्तु पौत्रस्त्वं तथैवर्क्षरजःसुतः।<br>
धृतिपौरुषसम्पन्नस्तस्माद् गर्जसि वानर॥ ५८॥<br>
<br>
स कुम्भकर्णस्य वचो निशम्य<br>
व्याविध्य शैलं सहसा मुमोच।<br>
तेनाजघानोरसि कुम्भकर्णं<br>
शैलेन वज्राशनिसंनिभेन॥ ५९॥<br>
<br>
तच्छैलशृङ्गं सहसा विभिन्नं<br>
भुजान्तरे तस्य तदा विशाले।<br>
ततो विषेदुः सहसा प्लवंगा<br>
रक्षोगणाश्चापि मुदा विनेदुः॥ ६०॥<br>
<br>
स शैलशृङ्गाभिहतश्चुकोप<br>
ननाद रोषाच्च विवृत्य वक्त्रम्।<br>
व्याविध्य शूलं स तडित्प्रकाशं<br>
चिक्षेप हर्यृक्षपतेर्वधाय॥ ६१॥<br>
<br>
तत् कुम्भकर्णस्य भुजप्रणुन्नं<br>
शूलं शितं काञ्चनधामयष्टिम्।<br>
क्षिप्रं समुत्पत्य निगृह्य दोर्भ्यां<br>
बभञ्ज वेगेन सुतोऽनिलस्य॥ ६२॥<br>
<br>
कृतं भारसहस्रस्य शूलं कालायसं महत्।<br>
बभञ्ज जानुमारोप्य तदा हृष्टः प्लवंगमः॥ ६३॥<br>
<br>
शूलं भग्नं हनुमता दृष्ट्वा वानरवाहिनी।<br>
हृष्टा ननाद बहुशः सर्वतश्चापि दुद्रुवे॥ ६४॥<br>
<br>
बभूवाथ परित्रस्तो राक्षसो विमुखोऽभवत्।<br>
सिंहनादं च ते चक्रुः प्रहृष्टा वनगोचराः।<br>
मारुतिं पूजयांचक्रुर्दृष्ट्वा शूलं तथागतम्॥ ६५॥<br>
<br>
स तत् तथा भग्नमवेक्ष्य शूलं<br>
चुकोप रक्षोधिपतिर्महात्मा।<br>
उत्पाट्य लङ्कामलयात् स शृङ्गं<br>
जघान सुग्रीवमुपेत्य तेन॥ ६६॥<br>
<br>
स शैलशृङ्गाभिहतो विसंज्ञः<br>
पपात भूमौ युधि वानरेन्द्रः।<br>
तं वीक्ष्य भूमौ पतितं विसंज्ञं<br>
नेदुः प्रहृष्टा युधि यातुधानाः॥ ६७॥<br>
<br>
समभ्युपेत्याद्भुतघोरवीर्यं<br>
स कुम्भकर्णो युधि वानरेन्द्रम्।<br>
जहार सुग्रीवमभिप्रगृह्य<br>
यथानिलो मेघमिव प्रचण्डः॥ ६८॥<br>
<br>
स तं महामेघनिकाशरूप-<br>
मुत्पाट्य गच्छन् युधि कुम्भकर्णः।<br>
रराज मेरुप्रतिमानरूपो<br>
मेरुर्यथा व्युच्छ्रितघोरशृङ्गः॥ ६९॥<br>
<br>
ततस्तमादाय जगाम वीरः<br>
संस्तूयमानो युधि राक्षसेन्द्रः।<br>
शृण्वन् निनादं त्रिदिवालयानां<br>
प्लवङ्गराजग्रहविस्मितानाम्॥ ७०॥<br>
<br>
ततस्तमादाय तदा स मेने<br>
हरीन्द्रमिन्द्रोपममिन्द्रवीर्यः।<br>
अस्मिन् हते सर्वमिदं हतं स्यात्<br>
सराघवं सैन्यमितीन्द्रशत्रुः॥ ७१॥<br>
<br>
विद्रुतां वाहिनीं दृष्ट्वा वानराणामितस्ततः।<br>
कुम्भकर्णेन सुग्रीवं गृहीतं चापि वानरम्॥ ७२॥<br>
<br>
हनूमांश्चिन्तयामास मतिमान् मारुतात्मजः।<br>
एवं गृहीते सुग्रीवे किं कर्तव्यं मया भवेत्॥ ७३॥<br>
<br>
यद्धि न्याय्यं मया कर्तुं तत् करिष्याम्यसंशयम्।<br>
भूत्वा पर्वतसंकाशो नाशयिष्यामि राक्षसम्॥ ७४॥<br>
<br>
मया हते संयति कुम्भकर्णे<br>
महाबले मुष्टिविशीर्णदेहे।<br>
विमोचिते वानरपार्थिवे च<br>
भवन्तु हृष्टाः प्लवगाः समग्राः॥ ७५॥<br>
<br>
अथवा स्वयमप्येष मोक्षं प्राप्स्यति वानरः।<br>
गृहीतोऽयं यदि भवेत् त्रिदशैः सासुरोरगैः॥ ७६॥<br>
<br>
मन्ये न तावदात्मानं बुध्यते वानराधिपः।<br>
शैलप्रहाराभिहतः कुम्भकर्णेन संयुगे॥ ७७॥<br>
<br>
अयं मुहूर्तात् सुग्रीवो लब्धसंज्ञो महाहवे।<br>
आत्मनो वानराणां च यत् पथ्यं तत् करिष्यति॥ ७८॥<br>
<br>
मया तु मोक्षितस्यास्य सुग्रीवस्य महात्मनः।<br>
अप्रीतिश्च भवेत् कष्टा कीर्तिनाशश्च शाश्वतः॥ ७९॥<br>
<br>
तस्मान्मुहूर्तं कांक्षिष्ये विक्रमं मोक्षितस्य तु।<br>
भिन्नं च वानरानीकं तावदाश्वासयाम्यहम्॥ ८०॥<br>
<br>
इत्येवं चिन्तयित्वाथ हनूमान् मारुतात्मजः।<br>
भूयः संस्तम्भयामास वानराणां महाचमूम्॥ ८१॥<br>
<br>
स कुम्भकर्णोऽथ विवेश लङ्कां<br>
स्फुरन्तमादाय महाहरिं तम्।<br>
विमानचर्यागृहगोपुरस्थैः<br>
पुष्पाग्र्यवर्षैरभिपूज्यमानः॥ ८२॥<br>
<br>
लाजगन्धोदवर्षैस्तु सेच्यमानः शनैः शनैः।<br>
राजवीथ्यास्तु शीतत्वात् संज्ञां प्राप महाबलः॥ ८३॥<br>
<br>
ततः स संज्ञामुपलभ्य कृच्छ्राद्<br>
बलीयसस्तस्य भुजान्तरस्थः।<br>
अवेक्षमाणः पुरराजमार्गं<br>
विचिन्तयामास मुहुर्महात्मा॥ ८४॥<br>
<br>
एवं गृहीतेन कथं नु नाम<br>
शक्यं मया सम्प्रतिकर्तुमद्य।<br>
तथा करिष्यामि यथा हरीणां<br>
भविष्यतीष्टं च हितं च कार्यम्॥ ८५॥<br>
<br>
ततः कराग्रैः सहसा समेत्य<br>
राजा हरीणाममरेन्द्रशत्रोः।<br>
खरैश्च कर्णौ दशनैश्च नासां<br>
ददंश पादैर्विददार पार्श्वौ॥ ८६॥<br>
<br>
स कुम्भकर्णो हृतकर्णनासो<br>
विदारितस्तेन रदैर्नखैश्च।<br>
रोषाभिभूतः क्षतजार्द्रगात्रः<br>
सुग्रीवमाविध्य पिपेष भूमौ॥ ८७॥<br>
<br>
स भूतले भीमबलाभिपिष्टः<br>
सुरारिभिस्तैरभिहन्यमानः।<br>
जगाम खं कन्दुकवज्जवेन<br>
पुनश्च रामेण समाजगाम॥ ८८॥<br>
<br>
कर्णनासाविहीनस्तु कुम्भकर्णो महाबलः।<br>
रराज शोणितोत्सिक्तो गिरिः प्रस्रवणैरिव॥ ८९॥<br>
<br>
शोणितार्द्रो महाकायो राक्षसो भीमदर्शनः।<br>
युद्धायाभिमुखो भूयो मनश्चक्रे निशाचरः॥ ९०॥<br>
<br>
अमर्षाच्छोणितोद‍्गारी शुशुभे रावणानुजः।<br>
नीलाञ्जनचयप्रख्यः ससंध्य इव तोयदः॥ ९१॥<br>
<br>
गते च तस्मिन् सुरराजशत्रुः<br>
क्रोधात् प्रदुद्राव रणाय भूयः।<br>
अनायुधोऽस्मीति विचिन्त्य रौद्रो<br>
घोरं तदा मुद‍्गरमाससाद॥ ९२॥<br>
<br>
ततः स पुर्याः सहसा महौजा<br>
निष्क्रम्य तद् वानरसैन्यमुग्रम्।<br>
बभक्ष रक्षो युधि कुम्भकर्णः<br>
प्रजा युगान्ताग्निरिव प्रवृद्धः॥ ९३॥<br>
<br>
बुभुक्षितः शोणितमांसगृध्नुः<br>
प्रविश्य तद् वानरसैन्यमुग्रम्।<br>
चखाद रक्षांसि हरीन् पिशाचा-<br>
न्नृक्षांश्च मोहाद् युधि कुम्भकर्णः।<br>
यथैव मृत्युर्हरते युगान्ते<br>
स भक्षयामास हरींश्च मुख्यान्॥ ९४॥<br>
<br>
एकं द्वौ त्रीन् बहून् क्रुद्धो वानरान् सह राक्षसैः।<br>
समादायैकहस्तेन प्रचिक्षेप त्वरन् मुखे॥ ९५॥<br>
<br>
सम्प्रस्रवंस्तदा मेदः शोणितं च महाबलः।<br>
वध्यमानो नगेन्द्राग्रैर्भक्षयामास वानरान्॥ ९६॥<br>
<br>
ते भक्ष्यमाणा हरयो रामं जग्मुस्तदा गतिम्।<br>
कुम्भकर्णो भृशं क्रुद्धः कपीन् खादन् प्रधावति॥ ९७॥<br>
<br>
शतानि सप्त चाष्टौ च विंशत् त्रिंशत् तथैव च।<br>
सम्परिष्वज्य बाहुभ्यां खादन् विपरिधावति॥ ९८॥<br>
<br>
मेदोवसाशोणितदिग्धगात्रः<br>
कर्णावसक्तग्रथितान्त्रमालः।<br>
ववर्ष शूलानि सुतीक्ष्णदंष्ट्रः<br>
कालो युगान्तस्थ इव प्रवृद्धः॥ ९९॥<br>
<br>
तस्मिन् काले सुमित्रायाः पुत्रः परबलार्दनः।<br>
चकार लक्ष्मणः क्रुद्धो युद्धं परपुरंजयः॥ १००॥<br>
<br>
स कुम्भकर्णस्य शरान् शरीरे सप्त वीर्यवान्।<br>
निचखानाददे चान्यान् विससर्ज च लक्ष्मणः॥ १०१॥<br>
<br>
पीड्यमानस्तदस्त्रं तु विशेषं तत् स राक्षसः।<br>
ततश्चुकोप बलवान् सुमित्रानन्दवर्धनः॥ १०२॥<br>
<br>
अथास्य कवचं शुभ्रं जाम्बूनदमयं शुभम्।<br>
प्रच्छादयामास शरैः संध्याभ्रमिव मारुतः॥ १०३॥<br>
<br>
नीलाञ्जनचयप्रख्यः शरैः काञ्चनभूषणैः।<br>
आपीड्यमानः शुशुभे मेघैः सूर्य इवांशुमान्॥ १०४॥<br>
<br>
ततः स राक्षसो भीमः सुमित्रानन्दवर्धनम्।<br>
सावज्ञमेव प्रोवाच वाक्यं मेघौघनिःस्वनः॥ १०५॥<br>
<br>
अन्तकस्याप्यकष्टेन युधि जेतारमाहवे।<br>
युध्यता मामभीतेन ख्यापिता वीरता त्वया॥ १०६॥<br>
<br>
प्रगृहीतायुधस्येह मृत्योरिव महामृधे।<br>
तिष्ठन्नप्यग्रतः पूज्यः किमु युद्धप्रदायकः॥ १०७॥<br>
<br>
ऐरावतं समारूढो वृतः सर्वामरैः प्रभुः।<br>
नैव शक्रोऽपि समरे स्थितपूर्वः कदाचन॥ १०८॥<br>
<br>
अद्य त्वयाहं सौमित्रे बालेनापि पराक्रमैः।<br>
तोषितो गन्तुमिच्छामि त्वामनुज्ञाप्य राघवम्॥ १०९॥<br>
<br>
यत् तु वीर्यबलोत्साहैस्तोषितोऽहं रणे त्वया।<br>
राममेवैकमिच्छामि हन्तुं यस्मिन् हते हतम्॥ ११०॥<br>
<br>
रामे मयात्र निहते येऽन्ये स्थास्यन्ति संयुगे।<br>
तानहं योधयिष्यामि स्वबलेन प्रमाथिना॥ १११॥<br>
<br>
इत्युक्तवाक्यं तद् रक्षः प्रोवाच स्तुतिसंहितम्।<br>
मृधे घोरतरं वाक्यं सौमित्रिः प्रहसन्निव॥ ११२॥<br>
<br>
यस्त्वं शक्रादिभिर्देवैरसह्यः प्राप्य पौरुषम्।<br>
तत् सत्यं नान्यथा वीर दृष्टस्तेऽद्य पराक्रमः॥ ११३॥<br>
<br>
एष दाशरथी रामस्तिष्ठत्यद्रिरिवाचलः।<br>
इति श्रुत्वा ह्यनादृत्य लक्ष्मणं स निशाचरः॥ ११४॥<br>
<br>
अतिक्रम्य च सौमित्रिं कुम्भकर्णो महाबलः।<br>
राममेवाभिदुद्राव कम्पयन्निव मेदिनीम्॥ ११५॥<br>
<br>
अथ दाशरथी रामो रौद्रमस्त्रं प्रयोजयन्।<br>
कुम्भकर्णस्य हृदये ससर्ज निशितान् शरान्॥ ११६॥<br>
<br>
तस्य रामेण विद्धस्य सहसाभिप्रधावतः।<br>
अङ्गारमिश्राः क्रुद्धस्य मुखान्निश्चेरुरर्चिषः॥ ११७॥<br>
<br>
रामास्त्रविद्धो घोरं वै नर्दन् राक्षसपुङ्गवः।<br>
अभ्यधावत संक्रुद्धो हरीन् विद्रावयन् रणे॥ ११८॥<br>
<br>
तस्योरसि निमग्नास्ते शरा बर्हिणवाससः।<br>
हस्ताच्चास्य परिभ्रष्टा गदा चोर्व्यां पपात ह॥ ११९॥<br>
<br>
आयुधानि च सर्वाणि विप्रकीर्यन्त भूतले।<br>
स निरायुधमात्मानं यदा मेने महाबलः॥ १२०॥<br>
<br>
मुष्टिभ्यां च कराभ्यां च चकार कदनं महत्।<br>
स बाणैरतिविद्धाङ्गः क्षतजेन समुक्षितः।<br>
रुधिरं परिसुस्राव गिरिः प्रस्रवणं यथा॥ १२१॥<br>
<br>
स तीव्रेण च कोपेन रुधिरेण च मूर्च्छितः।<br>
वानरान् राक्षसानृक्षान् खादन् स परिधावति॥ १२२॥<br>
<br>
अथ शृङ्गं समाविध्य भीमं भीमपराक्रमः।<br>
चिक्षेप राममुद्दिश्य बलवानन्तकोपमः॥ १२३॥<br>
<br>
अप्राप्तमन्तरा रामः सप्तभिस्तमजिह्मगैः।<br>
चिच्छेद गिरिशृङ्गं तं पुनः संधाय कार्मुकम्॥ १२४॥<br>
<br>
ततस्तु रामो धर्मात्मा तस्य शृङ्गं महत् तदा।<br>
शरैः काञ्चनचित्राङ्गैश्चिच्छेद भरताग्रजः॥ १२५॥<br>
<br>
तन्मेरुशिखराकारं द्योतमानमिव श्रिया।<br>
द्वे शते वानराणां च पतमानमपातयत्॥ १२६॥<br>
<br>
तस्मिन् काले स धर्मात्मा लक्ष्मणो राममब्रवीत्।<br>
कुम्भकर्णवधे युक्तो योगान् परिमृशन् बहून्॥ १२७॥<br>
<br>
नैवायं वानरान् राजन् न विजानाति राक्षसान्।<br>
मत्तः शोणितगन्धेन स्वान् परांश्चैव खादति॥ १२८॥<br>
<br>
साध्वेनमधिरोहन्तु सर्वतो वानरर्षभाः।<br>
यूथपाश्च यथा मुख्यास्तिष्ठन्त्वस्मिन् समन्ततः॥ १२९॥<br>
<br>
अद्यायं दुर्मतिः काले गुरुभारप्रपीडितः।<br>
प्रचरन् राक्षसो भूमौ नान्यान् हन्यात् प्लवंगमान्॥ १३०॥<br>
<br>
तस्य तद् वचनं श्रुत्वा राजपुत्रस्य धीमतः।<br>
ते समारुरुहुर्हृष्टाः कुम्भकर्णं महाबलाः॥ १३१॥<br>
<br>
कुम्भकर्णस्तु संक्रुद्धः समारूढः प्लवंगमैः।<br>
व्यधूनयत् तान् वेगेन दुष्टहस्तीव हस्तिपान्॥ १३२॥<br>
<br>
तान् दृष्ट्वा निर्धुतान् रामो रुष्टोऽयमिति राक्षसम्।<br>
समुत्पपात वेगेन धनुरुत्तममाददे॥ १३३॥<br>
<br>
क्रोधरक्तेक्षणो धीरो निर्दहन्निव चक्षुषा।<br>
राघवो राक्षसं वेगादभिदुद्राव वेगितः।<br>
यूथपान् हर्षयन् सर्वान् कुम्भकर्णबलार्दितान्॥ १३४॥<br>
<br>
स चापमादाय भुजंगकल्पं<br>
दृढज्यमुग्रं तपनीयचित्रम्।<br>
हरीन् समाश्वास्य समुत्पपात<br>
रामो निबद्धोत्तमतूणबाणः॥ १३५॥<br>
<br>
स वानरगणैस्तैस्तु वृतः परमदुर्जयैः।<br>
लक्ष्मणानुचरो वीरः सम्प्रतस्थे महाबलः॥ १३६॥<br>
<br>
स ददर्श महात्मानं किरीटिनमरिंदमम्।<br>
शोणिताप्लुतरक्ताक्षं कुम्भकर्णं महाबलः॥ १३७॥<br>
<br>
सर्वान् समभिधावन्तं यथा रुष्टं दिशागजम्।<br>
मार्गमाणं हरीन् क्रुद्धं राक्षसैः परिवारितम्॥ १३८॥<br>
<br>
विन्ध्यमन्दरसंकाशं काञ्चनाङ्गदभूषणम्।<br>
स्रवन्तं रुधिरं वक्त्राद् वर्षमेघमिवोत्थितम्॥ १३९॥<br>
<br>
जिह्वया परिलिह्यन्तं सृक्किणी शोणितोक्षिते।<br>
मृद्नन्तं वानरानीकं कालान्तकयमोपमम्॥ १४०॥<br>
<br>
तं दृष्ट्वा राक्षसश्रेष्ठं प्रदीप्तानलवर्चसम्।<br>
विस्फारयामास तदा कार्मुकं पुरुषर्षभः॥ १४१॥<br>
<br>
स तस्य चापनिर्घोषात् कुपितो राक्षसर्षभः।<br>
अमृष्यमाणस्तं घोषमभिदुद्राव राघवम्॥ १४२॥<br>
<br>
ततस्तु वातोद्धतमेघकल्पं<br>
भुजंगराजोत्तमभोगबाहुः।<br>
तमापतन्तं धरणीधराभ-<br>
मुवाच रामो युधि कुम्भकर्णम्॥ १४३॥<br>
<br>
आगच्छ रक्षोऽधिप मा विषाद-<br>
मवस्थितोऽहं प्रगृहीतचापः।<br>
अवेहि मां राक्षसवंशनाशनं<br>
यस्त्वं मुहूर्ताद् भविता विचेताः॥ १४४॥<br>
<br>
रामोऽयमिति विज्ञाय जहास विकृतस्वनम्।<br>
अभ्यधावत संक्रुद्धो हरीन् विद्रावयन् रणे॥ १४५॥<br>
<br>
दारयन्निव सर्वेषां हृदयानि वनौकसाम्।<br>
प्रहस्य विकृतं भीमं स मेघस्तनितोपमम्॥ १४६॥<br>
<br>
कुम्भकर्णो महातेजा राघवं वाक्यमब्रवीत्।<br>
नाहं विराधो विज्ञेयो न कबन्धः खरो न च।<br>
न वाली न च मारीचः कुम्भकर्णः समागतः॥ १४७॥<br>
<br>
पश्य मे मुद‍्गरं भीमं सर्वं कालायसं महत्।<br>
अनेन निर्जिता देवा दानवाश्च पुरा मया॥ १४८॥<br>
<br>
विकर्णनास इति मां नावज्ञातुं त्वमर्हसि।<br>
स्वल्पापि हि न मे पीडा कर्णनासाविनाशनात्॥ १४९॥<br>
<br>
दर्शयेक्ष्वाकुशार्दूल वीर्यं गात्रेषु मेऽनघ।<br>
ततस्त्वां भक्षयिष्यामि दृष्टपौरुषविक्रमम्॥ १५०॥<br>
<br>
स कुम्भकर्णस्य वचो निशम्य<br>
रामः सुपुङ्खान् विससर्ज बाणान्।<br>
तैराहतो वज्रसमप्रवेगै-<br>
र्न चुक्षुभे न व्यथते सुरारिः॥ १५१॥<br>
<br>
यैः सायकैः सालवरा निकृत्ता<br>
वाली हतो वानरपुङ्गवश्च।<br>
ते कुम्भकर्णस्य तदा शरीरं<br>
वज्रोपमा न व्यथयाम्प्रचक्रुः॥ १५२॥<br>
<br>
स वारिधारा इव सायकांस्तान्<br>
पिबन् शरीरेण महेन्द्रशत्रुः।<br>
जघान रामस्य शरप्रवेगं<br>
व्याविध्य तं मुद‍्गरमुग्रवेगम्॥ १५३॥<br>
<br>
ततस्तु रक्षः क्षतजानुलिप्तं<br>
वित्रासनं देवमहाचमूनाम्।<br>
व्याविध्य तं मुद‍्गरमुग्रवेगं<br>
विद्रावयामास चमूं हरीणाम्॥ १५४॥<br>
<br>
वायव्यमादाय ततोऽपरास्त्रं<br>
रामः प्रचिक्षेप निशाचराय।<br>
समुद‍्गरं तेन जहार बाहुं<br>
स कृत्तबाहुस्तुमुलं ननाद॥ १५५॥<br>
<br>
स तस्य बाहुर्गिरिशृङ्गकल्पः<br>
समुद‍्गरो राघवबाणकृत्तः।<br>
पपात तस्मिन् हरिराजसैन्ये<br>
जघान तां वानरवाहिनीं च॥ १५६॥<br>
<br>
ते वानरा भग्नहतावशेषाः<br>
पर्यन्तमाश्रित्य तदा विषण्णाः।<br>
प्रपीडिताङ्गा ददृशुः सुघोरं<br>
नरेन्द्ररक्षोऽधिपसंनिपातम्॥ १५७॥<br>
<br>
स कुम्भकर्णोऽस्त्रनिकृत्तबाहु-<br>
र्महासिकृत्ताग्र इवाचलेन्द्रः।<br>
उत्पाटयामास करेण वृक्षं<br>
ततोऽभिदुद्राव रणे नरेन्द्रम्॥ १५८॥<br>
<br>
तं तस्य बाहुं सहतालवृक्षं<br>
समुद्यतं पन्नगभोगकल्पम्।<br>
ऐन्द्रास्त्रयुक्तेन जघान रामो<br>
बाणेन जाम्बूनदचित्रितेन॥ १५९॥<br>
<br>
स कुम्भकर्णस्य भुजो निकृत्तः<br>
पपात भूमौ गिरिसंनिकाशः।<br>
विचेष्टमानो निजघान वृक्षान्<br>
शैलान् शिलावानरराक्षसांश्च॥ १६०॥<br>
<br>
तं छिन्नबाहुं समवेक्ष्य रामः<br>
समापतन्तं सहसा नदन्तम्।<br>
द्वावर्धचन्द्रौ निशितौ प्रगृह्य<br>
चिच्छेद पादौ युधि राक्षसस्य॥ १६१॥<br>
<br>
तौ तस्य पादौ प्रदिशो दिशश्च<br>
गिरेर्गुहाश्चैव महार्णवं च।<br>
लङ्कां च सेनां कपिराक्षसानां<br>
विनादयन्तौ विनिपेततुश्च॥ १६२॥<br>
<br>
निकृत्तबाहुर्विनिकृत्तपादो<br>
विदार्य वक्त्रं वडवामुखाभम्।<br>
दुद्राव रामं सहसाभिगर्जन्<br>
राहुर्यथा चन्द्रमिवान्तरिक्षे॥ १६३॥<br>
<br>
अपूरयत् तस्य मुखं शिताग्रै<br>
रामः शरैर्हेमपिनद्धपुङ्खैः।<br>
सम्पूर्णवक्त्रो न शशाक वक्तुं<br>
चुकूज कृच्छ्रेण मुमूर्च्छ चापि॥ १६४॥<br>
<br>
अथाददे सूर्यमरीचिकल्पं<br>
स ब्रह्मदण्डान्तककालकल्पम्।<br>
अरिष्टमैन्द्रं निशितं सुपुङ्खं<br>
रामः शरं मारुततुल्यवेगम्॥ १६५॥<br>
<br>
तं वज्रजाम्बूनदचारुपुङ्खं<br>
प्रदीप्तसूर्यज्वलनप्रकाशम्।<br>
महेन्द्रवज्राशनितुल्यवेगं<br>
रामः प्रचिक्षेप निशाचराय॥ १६६॥<br>
<br>
स सायको राघवबाहुचोदितो<br>
दिशःस्वभासा दश सम्प्रकाशयन्।<br>
विधूमवैश्वानरभीमदर्शनो<br>
जगाम शक्राशनिभीमविक्रमः॥ १६७॥<br>
<br>
स तन्महापर्वतकूटसंनिभं<br>
सुवृत्तदंष्ट्रं चलचारुकुण्डलम्।<br>
चकर्त रक्षोऽधिपतेः शिरस्तदा<br>
यथैव वृत्रस्य पुरा पुरंदरः॥ १६८॥<br>
<br>
कुम्भकर्णशिरो भाति कुण्डलालंकृतं महत्।<br>
आदित्येऽभ्युदिते रात्रौ मध्यस्थ इव चन्द्रमाः॥ १६९॥<br>
<br>
तद् रामबाणाभिहतं पपात<br>
रक्षःशिरः पर्वतसंनिकाशम्।<br>
बभञ्ज चर्यागृहगोपुराणि<br>
प्राकारमुच्चं तमपातयच्च॥ १७०॥<br>
<br>
तच्चातिकायं हिमवत् प्रकाशं<br>
रक्षस्तदा तोयनिधौ पपात।<br>
ग्राहान् परान् मीनवरान् भुजंगमान्<br>
ममर्द भूमिं च तथा विवेश॥ १७१॥<br>
<br>
तस्मिन् हते ब्राह्मणदेवशत्रौ<br>
महाबले संयति कुम्भकर्णे।<br>
चचाल भूर्भूमिधराश्च सर्वे<br>
हर्षाच्च देवास्तुमुलं प्रणेदुः॥ १७२॥<br>
<br>
ततस्तु देवर्षिमहर्षिपन्नगाः<br>
सुराश्च भूतानि सुपर्णगुह्यकाः।<br>
सयक्षगन्धर्वगणा नभोगताः<br>
प्रहर्षिता रामपराक्रमेण॥ १७३॥<br>
<br>
ततस्तु ते तस्य वधेन भूरिणा<br>
मनस्विनो नैर्ऋतराजबान्धवाः।<br>
विनेदुरुच्चैर्व्यथिता रघूत्तमं<br>
हरिं समीक्ष्यैव यथा मतंगजाः॥ १७४॥<br>
<br>
स देवलोकस्य तमो निहत्य<br>
सूर्यो यथा राहुमुखाद् विमुक्तः।<br>
तथा व्यभासीद्धरिसैन्यमध्ये<br>
निहत्य रामो युधि कुम्भकर्णम्॥ १७५॥<br>
<br>
प्रहर्षमीयुर्बहवश्च वानराः<br>
प्रबुद्धपद्मप्रतिमैरिवाननैः।<br>
अपूजयन् राघवमिष्टभागिनं<br>
हते रिपौ भीमबले नृपात्मजम्॥ १७६॥<br>
<br>
स कुम्भकर्णं सुरसैन्यमर्दनं<br>
महत्सु युद्धेषु कदाचनाजितम्।<br>
ननन्द हत्वा भरताग्रजो रणे<br>
महासुरं वृत्रमिवामराधिपः॥ १७७॥<br>
<br>
<b>इत्यार्षे श्रीमद्रामायणे वाल्मीकीये आदिकाव्ये युद्धकाण्डे सप्तषष्टितमः सर्गः ॥ ६७ ॥</b>
