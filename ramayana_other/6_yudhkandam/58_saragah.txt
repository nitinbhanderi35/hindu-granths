<br>
<b>श्रीमद्वाल्मीकियरामायणे युद्धकाण्डे अष्टपञ्चाशः सर्गः ॥६-५८॥</b><br>
<br>
ततः प्रहस्तं निर्यान्तं दृष्ट्वा रणकृतोद्यमम्।<br>
उवाच सस्मितं रामो विभीषणमरिंदमः॥ १॥<br>
<br>
क एष सुमहाकायो बलेन महता वृतः।<br>
आगच्छति महावेगः किंरूपबलपौरुषः॥ २॥<br>
<br>
आचक्ष्व मे महाबाहो वीर्यवन्तं निशाचरम्।<br>
राघवस्य वचः श्रुत्वा प्रत्युवाच विभीषणः॥ ३॥<br>
<br>
एष सेनापतिस्तस्य प्रहस्तो नाम राक्षसः।<br>
लङ्कायां राक्षसेन्द्रस्य त्रिभागबलसंवृतः।<br>
वीर्यवानस्त्रविच्छूरः सुप्रख्यातपराक्रमः॥ ४॥<br>
<br>
ततः प्रहस्तं निर्यान्तं भीमं भीमपराक्रमम्।<br>
गर्जन्तं सुमहाकायं राक्षसैरभिसंवृतम्॥ ५॥<br>
<br>
ददर्श महती सेना वानराणां बलीयसाम्।<br>
अभिसंजातघोषाणां प्रहस्तमभिगर्जताम्॥ ६॥<br>
<br>
खड्गशक्त्यृष्टिशूलाश्च बाणानि मुसलानि च।<br>
गदाश्च परिघाः प्रासा विविधाश्च परश्वधाः॥ ७॥<br>
<br>
धनूंषि च विचित्राणि राक्षसानां जयैषिणाम्।<br>
प्रगृहीतान्यराजन्त वानरानभिधावताम्॥ ८॥<br>
<br>
जगृहुः पादपांश्चापि पुष्पितांस्तु गिरींस्तथा।<br>
शिलाश्च विपुला दीर्घा योद‍्धुकामाः प्लवंगमाः॥ ९॥<br>
<br>
तेषामन्योन्यमासाद्य संग्रामः सुमहानभूत्।<br>
बहूनामश्मवृष्टिं च शरवर्षं च वर्षताम्॥ १०॥<br>
<br>
बहवो राक्षसा युद्धे बहून् वानरपुङ्गवान्।<br>
वानरा राक्षसांश्चापि निजघ्नुर्बहवो बहून्॥ ११॥<br>
<br>
शूलैः प्रमथिताः केचित् केचित् तु परमायुधैः।<br>
परिघैराहताः केचित् केचिच्छिन्नाः परश्वधैः॥ १२॥<br>
<br>
निरुच्छ्वासाः पुनः केचित् पतिता जगतीतले।<br>
विभिन्नहृदयाः केचिदिषुसंधानसाधिताः॥ १३॥<br>
<br>
केचिद् द्विधा कृताः खड्गैः स्फुरन्तः पतिता भुवि।<br>
वानरा राक्षसैः शूरैः पार्श्वतश्च विदारिताः॥ १४॥<br>
<br>
वानरैश्चापि संक्रुद्धै राक्षसौघाः समन्ततः।<br>
पादपैर्गिरिशृङ्गैश्च सम्पिष्टा वसुधातले॥ १५॥<br>
<br>
वज्रस्पर्शतलैर्हस्तैर्मुष्टिभिश्च हता भृशम्।<br>
वमन् शोणितमास्येभ्यो विशीर्णदशनेक्षणाः॥ १६॥<br>
<br>
आर्तस्वनं च स्वनतां सिंहनादं च नर्दताम्।<br>
बभूव तुमुलः शब्दो हरीणां रक्षसामपि॥ १७॥<br>
<br>
वानरा राक्षसाः क्रुद्धा वीरमार्गमनुव्रताः।<br>
विवृत्तवदनाः क्रूराश्चक्रुः कर्माण्यभीतवत्॥ १८॥<br>
<br>
नरान्तकः कुम्भहनुर्महानादः समुन्नतः।<br>
एते प्रहस्तसचिवाः सर्वे जघ्नुर्वनौकसः॥ १९॥<br>
<br>
तेषां निपततां शीघ्रं निघ्नतां चापि वानरान्।<br>
द्विविदो गिरिशृङ्गेण जघानैकं नरान्तकम्॥ २०॥<br>
<br>
दुर्मुखः पुनरुत्थाय कपिः सविपुलद्रुमम्।<br>
राक्षसं क्षिप्रहस्तं तु समुन्नतमपोथयत्॥ २१॥<br>
<br>
जाम्बवांस्तु सुसंक्रुद्धः प्रगृह्य महतीं शिलाम्।<br>
पातयामास तेजस्वी महानादस्य वक्षसि॥ २२॥<br>
<br>
अथ कुम्भहनुस्तत्र तारेणासाद्य वीर्यवान्।<br>
वृक्षेण महता सद्यः प्राणान् संत्याजयद् रणे॥ २३॥<br>
<br>
अमृष्यमाणस्तत्कर्म प्रहस्तो रथमास्थितः।<br>
चकार कदनं घोरं धनुष्पाणिर्वनौकसाम्॥ २४॥<br>
<br>
आवर्त इव संजज्ञे सेनयोरुभयोस्तदा।<br>
क्षुभितस्याप्रमेयस्य सागरस्येव निःस्वनः॥ २५॥<br>
<br>
महता हि शरौघेण राक्षसो रणदुर्मदः।<br>
अर्दयामास संक्रुद्धो वानरान् परमाहवे॥ २६॥<br>
<br>
वानराणां शरीरैस्तु राक्षसानां च मेदिनी।<br>
बभूवातिचिता घोरैः पर्वतैरिव संवृता॥ २७॥<br>
<br>
सा मही रुधिरौघेण प्रच्छन्ना सम्प्रकाशते।<br>
संछन्ना माधवे मासि पलाशैरिव पुष्पितैः॥ २८॥<br>
<br>
हतवीरौघवप्रां तु भग्नायुधमहाद्रुमाम्।<br>
शोणितौघमहातोयां यमसागरगामिनीम्॥ २९॥<br>
<br>
यकृत् प्लीहमहापङ्कां विनिकीर्णान्त्रशैवलाम्।<br>
भिन्नकायशिरोमीनामङ्गावयवशाद्वलाम्॥ ३०॥<br>
<br>
गृध्रहंसवराकीर्णां कङ्कसारससेविताम्।<br>
मेदःफेनसमाकीर्णामार्तस्तनितनिःस्वनाम्॥ ३१॥<br>
<br>
तां कापुरुषदुस्तारां युद्धभूमिमयीं नदीम्।<br>
नदीमिव घनापाये हंससारससेविताम्॥ ३२॥<br>
<br>
राक्षसाः कपिमुख्यास्ते तेरुस्तां दुस्तरां नदीम्।<br>
यथा पद्मरजोध्वस्तां नलिनीं गजयूथपाः॥ ३३॥<br>
<br>
ततः सृजन्तं बाणौघान् प्रहस्तं स्यन्दने स्थितम्।<br>
ददर्श तरसा नीलो विधमन्तं प्लवंगमान्॥ ३४॥<br>
<br>
उद्‍धूत इव वायुः खे महदभ्रबलं बलात्।<br>
समीक्ष्याभिद्रुतं युद्धे प्रहस्तो वाहिनीपतिः॥ ३५॥<br>
<br>
रथेनादित्यवर्णेन नीलमेवाभिदुद्रुवे।<br>
स धनुर्धन्विनां श्रेष्ठो विकृष्य परमाहवे॥ ३६॥<br>
<br>
नीलाय व्यसृजद् बाणान् प्रहस्तो वाहिनीपतिः।<br>
ते प्राप्य विशिखा नीलं विनिर्भिद्य समाहिताः॥ ३७॥<br>
<br>
महीं जग्मुर्महावेगा रोषिता इव पन्नगाः।<br>
नीलः शरैरभिहतो निशितैर्ज्वलनोपमैः॥ ३८॥<br>
<br>
स तं परमदुर्धर्षमापतन्तं महाकपिः।<br>
प्रहस्तं ताडयामास वृक्षमुत्पाट्य वीर्यवान्॥ ३९॥<br>
<br>
स तेनाभिहतः क्रुद्धो नर्दन् राक्षसपुंगवः।<br>
ववर्ष शरवर्षाणि प्लवंगानां चमूपतौ॥ ४०॥<br>
<br>
तस्य बाणगणानेव राक्षसस्य दुरात्मनः।<br>
अपारयन् वारयितुं प्रत्यगृह्णान्निमीलितः।<br>
यथैव गोवृषो वर्षं शारदं शीघ्रमागतम्॥ ४१॥<br>
<br>
एवमेव प्रहस्तस्य शरवर्षान् दुरासदान्।<br>
निमीलिताक्षः सहसा नीलः सेहे दुरासदान्॥ ४२॥<br>
<br>
रोषितः शरवर्षेण सालेन महता महान्।<br>
प्रजघान हयान् नीलः प्रहस्तस्य महाबलः॥ ४३॥<br>
<br>
ततो रोषपरीतात्मा धनुस्तस्य दुरात्मनः।<br>
बभञ्ज तरसा नीलो ननाद च पुनः पुनः॥ ४४॥<br>
<br>
विधनुः स कृतस्तेन प्रहस्तो वाहिनीपतिः।<br>
प्रगृह्य मुसलं घोरं स्यन्दनादवपुप्लुवे॥ ४५॥<br>
<br>
तावुभौ वाहिनीमुख्यौ जातवैरौ तरस्विनौ।<br>
स्थितौ क्षतजसिक्ताङ्गौ प्रभिन्नाविव कुञ्जरौ॥ ४६॥<br>
<br>
उल्लिखन्तौ सुतीक्ष्णाभिर्दंष्ट्राभिरितरेतरम्।<br>
सिंहशार्दूलसदृशौ सिंहशार्दूलचेष्टितौ॥ ४७॥<br>
<br>
विक्रान्तविजयौ वीरौ समरेष्वनिवर्तिनौ।<br>
काङ्क्षमाणौ यशः प्राप्तुं वृत्रवासवयोरिव॥ ४८॥<br>
<br>
आजघान तदा नीलं ललाटे मुसलेन सः।<br>
प्रहस्तः परमायत्तस्ततः सुस्राव शोणितम्॥ ४९॥<br>
<br>
ततः शोणितदिग्धाङ्गः प्रगृह्य च महातरुम्।<br>
प्रहस्तस्योरसि क्रुद्धो विससर्ज महाकपिः॥ ५०॥<br>
<br>
तमचिन्त्यप्रहारं स प्रगृह्य मुसलं महत्।<br>
अभिदुद्राव बलिनं बलान्नीलं प्लवङ्गमम्॥ ५१॥<br>
<br>
तमुग्रवेगं संरब्धमापतन्तं महाकपिः।<br>
ततः सम्प्रेक्ष्य जग्राह महावेगो महाशिलाम्॥ ५२॥<br>
<br>
तस्य युद्धाभिकामस्य मृधे मुसलयोधिनः।<br>
प्रहस्तस्य शिलां नीलो मूर्ध्नि तूर्णमपातयत्॥ ५३॥<br>
<br>
नीलेन कपिमुख्येन विमुक्ता महती शिला।<br>
बिभेद बहुधा घोरा प्रहस्तस्य शिरस्तदा॥ ५४॥<br>
<br>
स गतासुर्गतश्रीको गतसत्त्वो गतेन्द्रियः।<br>
पपात सहसा भूमौ छिन्नमूल इव द्रुमः॥ ५५॥<br>
<br>
विभिन्नशिरसस्तस्य बहु सुस्राव शोणितम्।<br>
शरीरादपि सुस्राव गिरेः प्रस्रवणं यथा॥ ५६॥<br>
<br>
हते प्रहस्ते नीलेन तदकम्प्यं महाबलम्।<br>
राक्षसानामहृष्टानां लङ्कामभिजगाम ह॥ ५७॥<br>
<br>
न शेकुः समवस्थातुं निहते वाहिनीपतौ।<br>
सेतुबन्धं समासाद्य विशीर्णं सलिलं यथा॥ ५८॥<br>
<br>
हते तस्मिंश्चमूमुख्ये राक्षसास्ते निरुद्यमाः।<br>
रक्षःपतिगृहं गत्वा ध्यानमूकत्वमागताः॥ ५९॥<br>
<br>
प्राप्ताः शोकार्णवं तीव्रं विसंज्ञा इव तेऽभवन्॥ ६०॥<br>
<br>
ततस्तु नीलो विजयी महाबलः<br>
प्रशस्यमानः सुकृतेन कर्मणा।<br>
समेत्य रामेण सलक्ष्मणेन<br>
प्रहृष्टरूपस्तु बभूव यूथपः॥ ६१॥<br>
<br>
<br>
<b>इत्यार्षे श्रीमद्रामायणे वाल्मीकीये आदिकाव्ये युद्धकाण्डे अष्टपञ्चाशः सर्गः ॥ ५८ ॥</b>
