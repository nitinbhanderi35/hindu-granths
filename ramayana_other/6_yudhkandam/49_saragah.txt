<br>
<b>श्रीमद्वाल्मीकियरामायणे युद्धकाण्डे एकोनपञ्चाशः सर्गः ॥६-४९॥</b><br>
<br>
घोरेण शरबन्धेन बद्धौ दशरथात्मजौ।<br>
निःश्वसन्तौ यथा नागौ शयानौ रुधिरोक्षितौ॥ १॥<br>
<br>
सर्वे ते वानरश्रेष्ठाः ससुग्रीवमहाबलाः।<br>
परिवार्य महात्मानौ तस्थुः शोकपरिप्लुताः॥ २॥<br>
<br>
एतस्मिन्नन्तरे रामः प्रत्यबुध्यत वीर्यवान्।<br>
स्थिरत्वात् सत्त्वयोगाच्च शरैः संदानितोऽपि सन्॥ ३॥<br>
<br>
ततो दृष्ट्वा सरुधिरं निषण्णं गाढमर्पितम्।<br>
भ्रातरं दीनवदनं पर्यदेवयदातुरः॥ ४॥<br>
<br>
किं नु मे सीतया कार्यं लब्धया जीवितेन वा।<br>
शयानं योऽद्य पश्यामि भ्रातरं युधि निर्जितम्॥ ५॥<br>
<br>
शक्या सीतासमा नारी मर्त्यलोके विचिन्वता।<br>
न लक्ष्मणसमो भ्राता सचिवः साम्परायिकः॥ ६॥<br>
<br>
परित्यक्ष्याम्यहं प्राणान् वानराणां तु पश्यताम्।<br>
यदि पञ्चत्वमापन्नः सुमित्रानन्दवर्धनः॥ ७॥<br>
<br>
किं नु वक्ष्यामि कौसल्यां मातरं किं नु कैकयीम्।<br>
कथमम्बां सुमित्रां च पुत्रदर्शनलालसाम्॥ ८॥<br>
<br>
विवत्सां वेपमानां च वेपन्तीं कुररीमिव।<br>
कथमाश्वासयिष्यामि यदि यास्यामि तं विना॥ ९॥<br>
<br>
कथं वक्ष्यामि शत्रुघ्नं भरतं च यशस्विनम्।<br>
मया सह वनं यातो विना तेनाहमागतः॥ १०॥<br>
<br>
उपालम्भं न शक्ष्यामि सोढुमम्बासुमित्रया।<br>
इहैव देहं त्यक्ष्यामि नहि जीवितुमुत्सहे॥ ११॥<br>
<br>
धिङ्मां दुष्कृतकर्माणमनार्यं यत्कृते ह्यसौ।<br>
लक्ष्मणः पतितः शेते शरतल्पे गतासुवत्॥ १२॥<br>
<br>
त्वं नित्यं सुविषण्णं मामाश्वासयसि लक्ष्मण।<br>
गतासुर्नाद्य शक्तोऽसि मामार्तमभिभाषितुम्॥ १३॥<br>
<br>
येनाद्य बहवो युद्धे निहता राक्षसाः क्षितौ।<br>
तस्यामेवाद्य शूरस्त्वं शेषे विनिहतः शनैः॥ १४॥<br>
<br>
शयानः शरतल्पेऽस्मिन् सशोणितपरिस्रुतः।<br>
शरभूतस्ततो भासि भास्करोऽस्तमिव व्रजन्॥ १५॥<br>
<br>
बाणाभिहतमर्मत्वान्न शक्नोषीह भाषितुम्।<br>
रुजा चाब्रुवतो यस्य दृष्टिरागेण सूच्यते॥ १६॥<br>
<br>
यथैव मां वनं यान्तमनुयातो महाद्युतिः।<br>
अहमप्यनुयास्यामि तथैवैनं यमक्षयम्॥ १७॥<br>
<br>
इष्टबन्धुजनो नित्यं मां च नित्यमनुव्रतः।<br>
इमामद्य गतोऽवस्थां ममानार्यस्य दुर्नयैः॥ १८॥<br>
<br>
सुरुष्टेनापि वीरेण लक्ष्मणेन न संस्मरे।<br>
परुषं विप्रियं चापि श्रावितं तु कदाचन॥ १९॥<br>
<br>
विससर्जैकवेगेन पञ्चबाणशतानि यः।<br>
इष्वस्त्रेष्वधिकस्तस्मात् कार्तवीर्याच्च लक्ष्मणः॥ २०॥<br>
<br>
अस्त्रैरस्त्राणि यो हन्याच्छक्रस्यापि महात्मनः।<br>
सोऽयमुर्व्यां हतः शेते महार्हशयनोचितः॥ २१॥<br>
<br>
तत्तु मिथ्या प्रलप्तं मां प्रधक्ष्यति न संशयः।<br>
यन्मया न कृतो राजा राक्षसानां विभीषणः॥ २२॥<br>
<br>
अस्मिन् मुहूर्ते सुग्रीव प्रतियातुमितोऽर्हसि।<br>
मत्वा हीनं मया राजन् रावणोऽभिभविष्यति॥ २३॥<br>
<br>
अङ्गदं तु पुरस्कृत्य ससैन्यं सपरिच्छदम्।<br>
सागरं तर सुग्रीव नीलेन च नलेन च॥ २४॥<br>
<br>
कृतं हि सुमहत्कर्म यदन्यैर्दुष्करं रणे।<br>
ऋक्षराजेन तुष्यामि गोलाङ्गूलाधिपेन च॥ २५॥<br>
<br>
अङ्गदेन कृतं कर्म मैन्देन द्विविदेन च।<br>
युद्धं केसरिणा संख्ये घोरं सम्पातिना कृतम्॥ २६॥<br>
<br>
गवयेन गवाक्षेण शरभेण गजेन च।<br>
अन्यैश्च हरिभिर्युद्धं मदर्थे त्यक्तजीवितैः॥ २७॥<br>
<br>
न चातिक्रमितुं शक्यं दैवं सुग्रीव मानुषैः।<br>
यत्तु शक्यं वयस्येन सुहृदा वा परं मम॥ २८॥<br>
<br>
कृतं सुग्रीव तत् सर्वं भवता धर्मभीरुणा।<br>
मित्रकार्यं कृतमिदं भवद्भिर्वानरर्षभाः॥ २९॥<br>
<br>
अनुज्ञाता मया सर्वे यथेष्टं गन्तुमर्हथ।<br>
शुश्रुवुस्तस्य ये सर्वे वानराः परिदेवितम्॥ ३०॥<br>
<br>
वर्तयांचक्रिरेऽश्रूणि नेत्रैः कृष्णेतरेक्षणाः॥ ३१॥<br>
<br>
ततः सर्वाण्यनीकानि स्थापयित्वा विभीषणः।<br>
आजगाम गदापाणिस्त्वरितं यत्र राघवः॥ ३२॥<br>
<br>
तं दृष्ट्वा त्वरितं यान्तं नीलाञ्जनचयोपमम्।<br>
वानरा दुद्रुवुः सर्वे मन्यमानास्तु रावणिम्॥ ३३॥<br>
