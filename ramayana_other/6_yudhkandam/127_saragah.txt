<br>
<b>श्रीमद्वाल्मीकियरामायणे युद्धकाण्डे सप्तविंशत्यधिकशततमः सर्गः ॥६-१२७॥</b><br>
<br>
श्रुत्वा तु परमानन्दं भरतः सत्यविक्रमः।<br>
हृष्टमाज्ञापयामास शत्रुघ्नं परवीरहा॥ १॥<br>
<br>
दैवतानि च सर्वाणि चैत्यानि नगरस्य च।<br>
सुगन्धमाल्यैर्वादित्रैरर्चन्तु शुचयो नराः॥ २॥<br>
<br>
सूताः स्तुतिपुराणज्ञाः सर्वे वैतालिकास्तथा।<br>
सर्वे वादित्रकुशला गणिकाश्चैव सर्वशः॥ ३॥<br>
<br>
राजदारास्तथामात्याः सैन्याः सेनाङ्गनागणाः।<br>
ब्राह्मणाश्च सराजन्याः श्रेणीमुख्यास्तथा गणाः॥ ४॥<br>
<br>
अभिनिर्यान्तु रामस्य द्रष्टुं शशिनिभं मुखम्।<br>
भरतस्य वचः श्रुत्वा शत्रुघ्नः परवीरहा॥ ५॥<br>
<br>
विष्टीरनेकसाहस्रीश्चोदयामास भागशः।<br>
समीकुरुत निम्नानि विषमाणि समानि च॥ ६॥<br>
<br>
स्थानानि च निरस्यन्तां नन्दिग्रामादितः परम्।<br>
सिञ्चन्तु पृथिवीं कृत्स्नां हिमशीतेन वारिणा॥ ७॥<br>
<br>
ततोऽभ्यवकिरन्त्वन्ये लाजैः पुष्पैश्च सर्वतः।<br>
समुच्छ्रितपताकास्तु रथ्याः पुरवरोत्तमे॥ ८॥<br>
<br>
शोभयन्तु च वेश्मानि सूर्यस्योदयनं प्रति।<br>
स्रग्दाममुक्तपुष्पैश्च सुवर्णैः पञ्चवर्णकैः॥ ९॥<br>
<br>
राजमार्गमसम्बाधं किरन्तु शतशो नराः।<br>
ततस्तच्छासनं श्रुत्वा शत्रुघ्नस्य मुदान्विताः॥ १०॥<br>
<br>
धृष्टिर्जयन्तो विजयः सिद्धार्थश्चार्थसाधकः।<br>
अशोको मन्त्रपालश्च सुमन्त्रश्चापि निर्ययुः॥ ११॥<br>
<br>
मत्तैर्नागसहस्रैश्च सध्वजैः सुविभूषितैः।<br>
अपरे हेमकक्षाभिः सगजाभिः करेणुभिः॥ १२॥<br>
<br>
निर्ययुस्तुरगाक्रान्ता रथैश्च सुमहारथाः।<br>
शक्त्यृष्टिपाशहस्तानां सध्वजानां पताकिनाम्॥ १३॥<br>
<br>
तुरगाणां सहस्रैश्च मुख्यैर्मुख्यतरान्वितैः।<br>
पदातीनां सहस्रैश्च वीराः परिवृता ययुः॥ १४॥<br>
<br>
ततो यानान्युपारूढाः सर्वा दशरथस्त्रियः।<br>
कौसल्यां प्रमुखे कृत्वा सुमित्रां चापि निर्ययुः॥ १५॥<br>
<br>
कैकेय्या सहिताः सर्वा नन्दिग्राममुपागमन्॥ १६॥<br>
<br>
द्विजातिमुख्यैर्धर्मात्मा श्रेणीमुख्यैः सनैगमैः।<br>
माल्यमोदकहस्तैश्च मन्त्रिभिर्भरतो वृतः॥ १७॥<br>
<br>
शङ्खभेरीनिनादैश्च बन्दिभिश्चाभिनन्दितः।<br>
आर्यपादौ गृहीत्वा तु शिरसा धर्मकोविदः॥ १८॥<br>
<br>
पाण्डुरं छत्रमादाय शुक्लमाल्योपशोभितम्।<br>
शुक्ले च वालव्यजने राजार्हे हेमभूषिते॥ १९॥<br>
<br>
उपवासकृशो दीनश्चीरकृष्णाजिनाम्बरः।<br>
भ्रातुरागमनं श्रुत्वा तत्पूर्वं हर्षमागतः॥ २०॥<br>
<br>
प्रत्युद्ययौ यदा रामं महात्मा सचिवैः सह।<br>
अश्वानां खुरशब्दैश्च रथनेमिस्वनेन च॥ २१॥<br>
<br>
शङ्खदुन्दुभिनादेन संचचालेव मेदिनी।<br>
गजानां बृंहितैश्चापि शङ्खदुन्दुभिनिःस्वनैः॥ २२॥<br>
<br>
कृत्स्नं तु नगरं तत् तु नन्दिग्राममुपागमत्।<br>
समीक्ष्य भरतो वाक्यमुवाच पवनात्मजम्॥ २३॥<br>
<br>
कच्चिन्न खलु कापेयी सेव्यते चलचित्तता।<br>
नहि पश्यामि काकुत्स्थं राममार्यं परंतपम्॥ २४॥<br>
<br>
कच्चिन्न चानुदृश्यन्ते कपयः कामरूपिणः।<br>
अथैवमुक्ते वचने हनूमानिदमब्रवीत्॥ २५॥<br>
<br>
अर्थ्यं विज्ञापयन्नेव भरतं सत्यविक्रमम्।<br>
सदाफलान् कुसुमितान् वृक्षान् प्राप्य मधुस्रवान्॥ २६॥<br>
<br>
भरद्वाजप्रसादेन मत्तभ्रमरनादितान्।<br>
तस्य चैव वरो दत्तो वासवेन परंतप॥ २७॥<br>
<br>
ससैन्यस्य तदातिथ्यं कृतं सर्वगुणान्वितम्।<br>
निःस्वनः श्रूयते भीमः प्रहृष्टानां वनौकसाम्॥ २८॥<br>
<br>
मन्ये वानरसेना सा नदीं तरति गोमतीम्।<br>
रजोवर्षं समुद्भूतं पश्य सालवनं प्रति॥ २९॥<br>
<br>
मन्ये सालवनं रम्यं लोलयन्ति प्लवंगमाः।<br>
तदेतद् दृश्यते दूराद् विमानं चन्द्रसंनिभम्॥ ३०॥<br>
<br>
विमानं पुष्पकं दिव्यं मनसा ब्रह्मनिर्मितम्।<br>
रावणं बान्धवैः सार्धं हत्वा लब्धं महात्मना॥ ३१॥<br>
<br>
तरुणादित्यसंकाशं विमानं रामवाहनम्।<br>
धनदस्य प्रसादेन दिव्यमेतन्मनोजवम्॥ ३२॥<br>
<br>
एतस्मिन् भ्रातरौ वीरौ वैदेह्या सह राघवौ।<br>
सुग्रीवश्च महातेजा राक्षसश्च विभीषणः॥ ३३॥<br>
<br>
ततो हर्षसमुद्भूतो निःस्वनो दिवमस्पृशत्।<br>
स्त्रीबालयुववृद्धानां रामोऽयमिति कीर्तिते॥ ३४॥<br>
<br>
रथकुञ्जरवाजिभ्यस्तेऽवतीर्य महीं गताः।<br>
ददृशुस्तं विमानस्थं नराः सोममिवाम्बरे॥ ३५॥<br>
<br>
प्राञ्जलिर्भरतो भूत्वा प्रहृष्टो राघवोन्मुखः।<br>
यथार्थेनार्घ्यपाद्याद्यैस्ततो राममपूजयत्॥ ३६॥<br>
<br>
मनसा ब्रह्मणा सृष्टे विमाने भरताग्रजः।<br>
रराज पृथुदीर्घाक्षो वज्रपाणिरिवामरः॥ ३७॥<br>
<br>
ततो विमानाग्रगतं भरतो भ्रातरं तदा।<br>
ववन्दे प्रणतो रामं मेरुस्थमिव भास्करम्॥ ३८॥<br>
<br>
ततो रामाभ्यनुज्ञातं तद् विमानमनुत्तमम्।<br>
हंसयुक्तं महावेगं निपपात महीतलम्॥ ३९॥<br>
<br>
आरोपितो विमानं तद् भरतः सत्यविक्रमः।<br>
राममासाद्य मुदितः पुनरेवाभ्यवादयत्॥ ४०॥<br>
<br>
तं समुत्थाय काकुत्स्थश्चिरस्याक्षिपथं गतम्।<br>
अङ्के भरतमारोप्य मुदितः परिषस्वजे॥ ४१॥<br>
<br>
ततो लक्ष्मणमासाद्य वैदेहीं च परंतपः।<br>
अथाभ्यवादयत् प्रीतो भरतो नाम चाब्रवीत्॥ ४२॥<br>
<br>
सुग्रीवं केकयीपुत्रो जाम्बवन्तमथाङ्गदम्।<br>
मैन्दं च द्विविदं नीलमृषभं चैव सस्वजे॥ ४३॥<br>
<br>
सुषेणं च नलं चैव गवाक्षं गन्धमादनम्।<br>
शरभं पनसं चैव परितः परिषस्वजे॥ ४४॥<br>
<br>
ते कृत्वा मानुषं रूपं वानराः कामरूपिणः।<br>
कुशलं पर्यपृच्छंस्ते प्रहृष्टा भरतं तदा॥ ४५॥<br>
<br>
अथाब्रवीद् राजपुत्रः सुग्रीवं वानरर्षभम्।<br>
परिष्वज्य महातेजा भरतो धर्मिणां वरः॥ ४६॥<br>
<br>
त्वमस्माकं चतुर्णां वै भ्राता सुग्रीव पञ्चमः।<br>
सौहृदाज्जायते मित्रमपकारोऽरिलक्षणम्॥ ४७॥<br>
<br>
विभीषणं च भरतः सान्त्ववाक्यमथाब्रवीत्।<br>
दिष्ट्या त्वया सहायेन कृतं कर्म सुदुष्करम्॥ ४८॥<br>
<br>
शत्रुघ्नश्च तदा राममभिवाद्य सलक्ष्मणम्।<br>
सीतायाश्चरणौ वीरो विनयादभ्यवादयत्॥ ४९॥<br>
<br>
रामो मातरमासाद्य विवर्णां शोककर्शिताम्।<br>
जग्राह प्रणतः पादौ मनो मातुः प्रहर्षयन्॥ ५०॥<br>
<br>
अभिवाद्य सुमित्रां च कैकेयीं च यशस्विनीम्।<br>
स मातॄश्च ततः सर्वाः पुरोहितमुपागमत्॥ ५१॥<br>
<br>
स्वागतं ते महाबाहो कौसल्यानन्दवर्धन।<br>
इति प्राञ्जलयः सर्वे नागरा राममब्रुवन्॥ ५२॥<br>
<br>
तान्यञ्जलिसहस्राणि प्रगृहीतानि नागरैः।<br>
व्याकोशानीव पद्मानि ददर्श भरताग्रजः॥ ५३॥<br>
<br>
पादुके ते तु रामस्य गृहीत्वा भरतः स्वयम्।<br>
चरणाभ्यां नरेन्द्रस्य योजयामास धर्मवित्॥ ५४॥<br>
<br>
अब्रवीच्च तदा रामं भरतः स कृताञ्जलिः।<br>
एतत् ते सकलं राज्यं न्यासं निर्यातितं मया॥ ५५॥<br>
<br>
अद्य जन्म कृतार्थं मे संवृत्तश्च मनोरथः।<br>
यत् त्वां पश्यामि राजानमयोध्यां पुनरागतम्॥ ५६॥<br>
<br>
अवेक्षतां भवान् कोशं कोष्ठागारं गृहं बलम्।<br>
भवतस्तेजसा सर्वं कृतं दशगुणं मया॥ ५७॥<br>
<br>
तथा ब्रुवाणं भरतं दृष्ट्वा तं भ्रातृवत्सलम्।<br>
मुमुचुर्वानरा बाष्पं राक्षसश्च विभीषणः॥ ५८॥<br>
<br>
ततः प्रहर्षाद् भरतमङ्कमारोप्य राघवः।<br>
ययौ तेन विमानेन ससैन्यो भरताश्रमम्॥ ५९॥<br>
<br>
भरताश्रममासाद्य ससैन्यो राघवस्तदा।<br>
अवतीर्य विमानाग्रादवतस्थे महीतले॥ ६०॥<br>
<br>
अब्रवीत् तु तदा रामस्तद् विमानमनुत्तमम्।<br>
वह वैश्रवणं देवमनुजानामि गम्यताम्॥ ६१॥<br>
<br>
ततो रामाभ्यनुज्ञातं तद् विमानमनुत्तमम्।<br>
उत्तरां दिशमुद्दिश्य जगाम धनदालयम्॥ ६२॥<br>
<br>
विमानं पुष्पकं दिव्यं संगृहीतं तु रक्षसा।<br>
अगमद् धनदं वेगाद् रामवाक्यप्रचोदितम्॥ ६३॥<br>
<br>
पुरोहितस्यात्मसखस्य राघवो<br>
बृहस्पतेः शक्र इवामराधिपः।<br>
निपीड्य पादौ पृथगासने शुभे<br>
सहैव तेनोपविवेश वीर्यवान्॥ ६४॥<br>
<br>
<b>इत्यार्षे श्रीमद्रामायणे वाल्मीकीये आदिकाव्ये युद्धकाण्डे सप्तविंशत्यधिकशततमः सर्गः ॥ १२७ ॥</b>
