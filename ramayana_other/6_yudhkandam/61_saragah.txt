<br>
<b>श्रीमद्वाल्मीकियरामायणे युद्धकाण्डे एकषष्टितमः सर्गः ॥६-६१॥</b><br>
<br>
ततो रामो महातेजा धनुरादाय वीर्यवान्।<br>
किरीटिनं महाकायं कुम्भकर्णं ददर्श ह॥ १॥<br>
<br>
तं दृष्ट्वा राक्षसश्रेष्ठं पर्वताकारदर्शनम्।<br>
क्रममाणमिवाकाशं पुरा नारायणं यथा॥ २॥<br>
<br>
सतोयाम्बुदसंकाशं काञ्चनाङ्गदभूषणम्।<br>
दृष्ट्वा पुनः प्रदुद्राव वानराणां महाचमूः॥ ३॥<br>
<br>
विद्रुतां वाहिनीं दृष्ट्वा वर्धमानं च राक्षसम्।<br>
सविस्मितमिदं रामो विभीषणमुवाच ह॥ ४॥<br>
<br>
कोऽसौ पर्वतसंकाशः किरीटी हरिलोचनः।<br>
लङ्कायां दृश्यते वीरः सविद्युदिव तोयदः॥ ५॥<br>
<br>
पृथिव्यां केतुभूतोऽसौ महानेकोऽत्र दृश्यते।<br>
यं दृष्ट्वा वानराः सर्वे विद्रवन्ति ततस्ततः॥ ६॥<br>
<br>
आचक्ष्व सुमहान् कोऽसौ रक्षो वा यदि वासुरः।<br>
न मयैवंविधं भूतं दृष्टपूर्वं कदाचन॥ ७॥<br>
<br>
सम्पृष्टो राजपुत्रेण रामेणाक्लिष्टकर्मणा।<br>
विभीषणो महाप्राज्ञः काकुत्स्थमिदमब्रवीत्॥ ८॥<br>
<br>
येन वैवस्वतो युद्धे वासवश्च पराजितः।<br>
सैष विश्रवसः पुत्रः कुम्भकर्णः प्रतापवान्।<br>
अस्य प्रमाणसदृशो राक्षसोऽन्यो न विद्यते॥ ९॥<br>
<br>
एतेन देवा युधि दानवाश्च<br>
यक्षा भुजंगाः पिशिताशनाश्च।<br>
गन्धर्वविद्याधरकिंनराश्च<br>
सहस्रशो राघव सम्प्रभग्नाः॥ १०॥<br>
<br>
शूलपाणिं विरूपाक्षं कुम्भकर्णं महाबलम्।<br>
हन्तुं न शेकुस्त्रिदशाः कालोऽयमिति मोहिताः॥ ११॥<br>
<br>
प्रकृत्या ह्येष तेजस्वी कुम्भकर्णो महाबलः।<br>
अन्येषां राक्षसेन्द्राणां वरदानकृतं बलम्॥ १२॥<br>
<br>
बालेन जातमात्रेण क्षुधार्तेन महात्मना।<br>
भक्षितानि सहस्राणि प्रजानां सुबहून्यपि॥ १३॥<br>
<br>
तेषु सम्भक्ष्यमाणेषु प्रजा भयनिपीडिताः।<br>
यान्त स्म शरणं शक्रं तमप्यर्थं न्यवेदयन्॥ १४॥<br>
<br>
स कुम्भकर्णं कुपितो महेन्द्रो<br>
जघान वज्रेण शितेन वज्री।<br>
स शक्रवज्राभिहतो महात्मा<br>
चचाल कोपाच्च भृशं ननाद॥ १५॥<br>
<br>
तस्य नानद्यमानस्य कुम्भकर्णस्य रक्षसः।<br>
श्रुत्वा निनादं वित्रस्ताः प्रजा भूयो वितत्रसुः॥ १६॥<br>
<br>
ततः क्रुद्धो महेन्द्रस्य कुम्भकर्णो महाबलः।<br>
निष्कृष्यैरावताद् दन्तं जघानोरसि वासवम्॥ १७॥<br>
<br>
कुम्भकर्णप्रहारार्तो विजज्वाल स वासवः।<br>
ततो विषेदुः सहसा देवा ब्रह्मर्षिदानवाः॥ १८॥<br>
<br>
प्रजाभिः सह शक्रश्च ययौ स्थानं स्वयंभुवः।<br>
कुम्भकर्णस्य दौरात्म्यं शशंसुस्ते प्रजापतेः॥ १९॥<br>
<br>
प्रजानां भक्षणं चापि देवानां चापि धर्षणम्।<br>
आश्रमध्वंसनं चापि परस्त्रीहरणं भृशम्॥ २०॥<br>
<br>
एवं प्रजा यदि त्वेष भक्षयिष्यति नित्यशः।<br>
अचिरेणैव कालेन शून्यो लोको भविष्यति॥ २१॥<br>
<br>
वासवस्य वचः श्रुत्वा सर्वलोकपितामहः।<br>
रक्षांस्यावाहयामास कुम्भकर्णं ददर्श ह॥ २२॥<br>
<br>
कुम्भकर्णं समीक्ष्यैव वितत्रास प्रजापतिः।<br>
कुम्भकर्णमथाश्वास्तः स्वयंभूरिदमब्रवीत्॥ २३॥<br>
<br>
ध्रुवं लोकविनाशाय पौलस्त्येनासि निर्मितः।<br>
तस्मात् त्वमद्यप्रभृति मृतकल्पः शयिष्यसे॥ २४॥<br>
<br>
ब्रह्मशापाभिभूतोऽथ निपपाताग्रतः प्रभोः।<br>
ततः परमसम्भ्रान्तो रावणो वाक्यमब्रवीत्॥ २५॥<br>
<br>
प्रवृद्धः काञ्चनो वृक्षः फलकाले निकृत्यते।<br>
न नप्तारं स्वकं न्याय्यं शप्तुमेवं प्रजापते॥ २६॥<br>
<br>
न मिथ्यावचनश्च त्वं स्वप्स्यत्येव न संशयः।<br>
कालस्तु क्रियतामस्य शयने जागरे तथा॥ २७॥<br>
<br>
रावणस्य वचः श्रुत्वा स्वयंभूरिदमब्रवीत्।<br>
शयिता ह्येष षण्मासमेकाहं जागरिष्यति॥ २८॥<br>
<br>
एकेनाह्ना त्वसौ वीरश्चरन् भूमिं बुभुक्षितः।<br>
व्यात्तास्यो भक्षयेल्लोकान् संवृद्ध इव पावकः॥ २९॥<br>
<br>
सोऽसौ व्यसनमापन्नः कुम्भकर्णमबोधयत्।<br>
त्वत्पराक्रमभीतश्च राजा सम्प्रति रावणः॥ ३०॥<br>
<br>
स एष निर्गतो वीरः शिबिराद् भीमविक्रमः।<br>
वानरान् भृशसंक्रुद्धो भक्षयन् परिधावति॥ ३१॥<br>
<br>
कुम्भकर्णं समीक्ष्यैव हरयोऽद्य प्रदुद्रुवुः।<br>
कथमेनं रणे क्रुद्धं वारयिष्यन्ति वानराः॥ ३२॥<br>
<br>
उच्यन्तां वानराः सर्वे यन्त्रमेतत् समुच्छ्रितम्।<br>
इति विज्ञाय हरयो भविष्यन्तीह निर्भयाः॥ ३३॥<br>
<br>
विभीषणवचः श्रुत्वा हेतुमत् सुमुखोद‍्गतम्।<br>
उवाच राघवो वाक्यं नीलं सेनापतिं तदा॥ ३४॥<br>
<br>
गच्छ सैन्यानि सर्वाणि व्यूह्य तिष्ठस्व पावके।<br>
द्वाराण्यादाय लङ्कायाश्चर्याश्चास्याथ संक्रमान्॥ ३५॥<br>
<br>
शैलशृङ्गाणि वृक्षांश्च शिलाश्चाप्युपसंहरन्।<br>
भवन्तः सायुधाः सर्वे वानराः शैलपाणयः॥ ३६॥<br>
<br>
राघवेण समादिष्टो नीलो हरिचमूपतिः।<br>
शशास वानरानीकं यथावत् कपिकुञ्जरः॥ ३७॥<br>
<br>
ततो गवाक्षः शरभो हनूमानङ्गदस्तथा।<br>
शैलशृङ्गाणि शैलाभा गृहीत्वा द्वारमभ्ययुः॥ ३८॥<br>
<br>
रामवाक्यमुपश्रुत्य हरयो जितकाशिनः।<br>
पादपैरर्दयन् वीरा वानराः परवाहिनीम्॥ ३९॥<br>
<br>
ततो हरीणां तदनीकमुग्रं<br>
रराज शैलोद्यतवृक्षहस्तम्।<br>
गिरेः समीपानुगतं यथैव<br>
महन्महाम्भोधरजालमुग्रम्॥ ४०॥<br>
<br>
<br>
<b>इत्यार्षे श्रीमद्रामायणे वाल्मीकीये आदिकाव्ये श्रीमद्युद्धकाण्डे एकषष्टितमः सर्गः ॥ ६१ ॥</b>
