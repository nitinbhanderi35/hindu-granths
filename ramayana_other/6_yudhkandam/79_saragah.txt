<br>
<b>श्रीमद्वाल्मीकियरामायणे युद्धकाण्डे एकोनाशीतितमः सर्गः ॥६-७९॥</b><br>
<br>
निर्गतं मकराक्षं ते दृष्ट्वा वानरपुंगवाः।<br>
आप्लुत्य सहसा सर्वे योद्धुकामा व्यवस्थिताः॥ १॥<br>
<br>
ततः प्रवृत्तं सुमहत् तद् युद्धं लोमहर्षणम्।<br>
निशाचरैः प्लवंगानां देवानां दानवैरिव॥ २॥<br>
<br>
वृक्षशूलनिपातैश्च गदापरिघपातनैः।<br>
अन्योन्यं मर्दयन्ति स्म तदा कपिनिशाचराः॥ ३॥<br>
<br>
शक्तिखड्गगदाकुन्तैस्तोमरैश्च निशाचराः।<br>
पट्टिशैर्भिन्दिपालैश्च बाणपातैः समन्ततः॥ ४॥<br>
<br>
पाशमुद‍्गरदण्डैश्च निर्घातैश्चापरैस्तथा।<br>
कदनं कपिसिंहानां चक्रुस्ते रजनीचराः॥ ५॥<br>
<br>
बाणौघैरर्दिताश्चापि खरपुत्रेण वानराः।<br>
सम्भ्रान्तमनसः सर्वे दुद्रुवुर्भयपीडिताः॥ ६॥<br>
<br>
तान् दृष्ट्वा राक्षसाः सर्वे द्रवमाणान् वनौकसः।<br>
नेदुस्ते सिंहवद् दृप्ता राक्षसा जितकाशिनः॥ ७॥<br>
<br>
विद्रवत्सु तदा तेषु वानरेषु समन्ततः।<br>
रामस्तान् वारयामास शरवर्षेण राक्षसान्॥ ८॥<br>
<br>
वारितान् राक्षसान् दृष्ट्वा मकराक्षो निशाचरः।<br>
कोपानलसमाविष्टो वचनं चेदमब्रवीत्॥ ९॥<br>
<br>
तिष्ठ राम मया सार्धं द्वन्द्वयुद्धं भविष्यति।<br>
त्याजयिष्यामि ते प्राणान् धनुर्मुक्तैः शितैः शरैः॥ १०॥<br>
<br>
यत् तदा दण्डकारण्ये पितरं हतवान् मम।<br>
तदग्रतः स्वकर्मस्थं स्मृत्वा रोषोऽभिवर्धते॥ ११॥<br>
<br>
दह्यन्ते भृशमङ्गानि दुरात्मन् मम राघव।<br>
यन्मयासि न दृष्टस्त्वं तस्मिन् काले महावने॥ १२॥<br>
<br>
दिष्ट्यासि दर्शनं राम मम त्वं प्राप्तवानिह।<br>
कांक्षितोऽसि क्षुधार्तस्य सिंहस्येवेतरो मृगः॥ १३॥<br>
<br>
अद्य मद‍्बाणवेगेन प्रेतराड‍‍्विषयं गतः।<br>
ये त्वया निहताः शूराः सह तैश्च वसिष्यसि॥ १४॥<br>
<br>
बहुनात्र किमुक्तेन शृणु राम वचो मम।<br>
पश्यन्तु सकला लोकास्त्वां मां चैव रणाजिरे॥ १५॥<br>
<br>
अस्त्रैर्वा गदया वापि बाहुभ्यां वा रणाजिरे।<br>
अभ्यस्तं येन वा राम वर्ततां तेन वा मृधम्॥ १६॥<br>
<br>
मकराक्षवचः श्रुत्वा रामो दशरथात्मजः।<br>
अब्रवीत् प्रहसन् वाक्यमुत्तरोत्तरवादिनम्॥ १७॥<br>
<br>
कत्थसे किं वृथा रक्षो बहून्यसदृशानि ते।<br>
न रणे शक्यते जेतुं विना युद्धेन वाग्बलात्॥ १८॥<br>
<br>
चतुर्दश सहस्राणि रक्षसां त्वत्पिता च यः।<br>
त्रिशिरा दूषणश्चापि दण्डके निहतो मया॥ १९॥<br>
<br>
स्वाशिताश्चापि मांसेन गृध्रगोमायुवायसाः।<br>
भविष्यन्त्यद्य वै पाप तीक्ष्णतुण्डनखाङ्कुशाः॥ २०॥<br>
<br>
राघवेणैवमुक्तस्तु मकराक्षो महाबलः।<br>
बाणौघानमुचत् तस्मै राघवाय रणाजिरे॥ २१॥<br>
<br>
ताञ्छराञ्छरवर्षेण रामश्चिच्छेद नैकधा।<br>
निपेतुर्भुवि विच्छिन्ना रुक्मपुङ्खाः सहस्रशः॥ २२॥<br>
<br>
तद् युद्धमभवत् तत्र समेत्यान्योन्यमोजसा।<br>
खरराक्षसपुत्रस्य सूनोर्दशरथस्य च॥ २३॥<br>
<br>
जीमूतयोरिवाकाशे शब्दो ज्यातलयोरिव।<br>
धनुर्मुक्तः स्वनोऽन्योन्यं श्रूयते च रणाजिरे॥ २४॥<br>
<br>
देवदानवगन्धर्वाः किंनराश्च महोरगाः।<br>
अन्तरिक्षगताः सर्वे द्रष्टुकामास्तदद्भुतम्॥ २५॥<br>
<br>
विद्धमन्योन्यगात्रेषु द्विगुणं वर्धते बलम्।<br>
कृतप्रतिकृतान्योन्यं कुरुतां तौ रणाजिरे॥ २६॥<br>
<br>
राममुक्तांस्तु बाणौघान् राक्षसस्त्वच्छिनद् रणे।<br>
रक्षोमुक्तांस्तु रामो वै नैकधा प्राच्छिनच्छरैः॥ २७॥<br>
<br>
बाणौघवितताः सर्वा दिशश्च प्रदिशस्तथा।<br>
संछन्ना वसुधा चैव समन्तान्न प्रकाशते॥ २८॥<br>
<br>
ततः क्रुद्धो महाबाहुर्धनुश्चिच्छेद संयुगे।<br>
अष्टाभिरथ नाराचैः सूतं विव्याध राघवः॥ २९॥<br>
<br>
भित्त्वा रथं शरै रामो हत्वा अश्वानपातयत्।<br>
विरथो वसुधास्थः स मकराक्षो निशाचरः॥ ३०॥<br>
<br>
तत्तिष्ठद् वसुधां रक्षः शूलं जग्राह पाणिना।<br>
त्रासनं सर्वभूतानां युगान्ताग्निसमप्रभम्॥ ३१॥<br>
<br>
दुरवापं महच्छूलं रुद्रदत्तं भयंकरम्।<br>
जाज्वल्यमानमाकाशे संहारास्त्रमिवापरम्॥ ३२॥<br>
<br>
यं दृष्ट्वा देवताः सर्वा भयार्ता विद्रुता दिशः।<br>
विभ्राम्य च महच्छूलं प्रज्वलन्तं निशाचरः॥ ३३॥<br>
<br>
स क्रोधात् प्राहिणोत् तस्मै राघवाय महाहवे।<br>
तमापतन्तं ज्वलितं खरपुत्रकराच्च्युतम्॥ ३४॥<br>
<br>
बाणैश्चतुर्भिराकाशे शूलं चिच्छेद राघवः।<br>
स भिन्नो नैकधा शूलो दिव्यहाटकमण्डितः।<br>
व्यशीर्यत महोल्केव रामबाणार्दितो भुवि॥ ३५॥<br>
<br>
तच्छूलं निहतं दृष्ट्वा रामेणाक्लिष्टकर्मणा।<br>
साधु साध्विति भूतानि व्याहरन्ति नभोगताः॥ ३६॥<br>
<br>
तं दृष्ट्वा निहतं शूलं मकराक्षो निशाचरः।<br>
मुष्टिमुद्यम्य काकुत्स्थं तिष्ठ तिष्ठेति चाब्रवीत्॥ ३७॥<br>
<br>
स तं दृष्ट्वा पतन्तं तु प्रहस्य रघुनन्दनः।<br>
पावकास्त्रं ततो रामः संदधे तु शरासने॥ ३८॥<br>
<br>
तेनास्त्रेण हतं रक्षः काकुत्स्थेन तदा रणे।<br>
संछिन्नहृदयं तत्र पपात च ममार च॥ ३९॥<br>
<br>
दृष्ट्वा ते राक्षसाः सर्वे मकराक्षस्य पातनम्।<br>
लङ्कामेव प्रधावन्त रामबाणभयार्दिताः॥ ४०॥<br>
<br>
दशरथनृपसूनुबाणवेगै<br>
रजनिचरं निहतं खरात्मजं तम्।<br>
प्रददृशुरथ देवताः प्रहृष्टा<br>
गिरिमिव वज्रहतं यथा विकीर्णम्॥ ४१॥<br>
<br>
<br>
<b>इत्यार्षे श्रीमद्रामायणे वाल्मीकीये आदिकाव्ये युद्धकाण्डे एकोनाशीतितमः सर्गः ॥ ७९ ॥</b>
