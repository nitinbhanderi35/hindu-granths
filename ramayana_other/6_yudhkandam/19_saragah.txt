<br>
राघवेणाभये दत्ते संनतो रावणानुजः।<br>
विभीषणो महाप्राज्ञो भूमिं समवलोकयत्॥ १॥<br>
<br>
खात् पपातावनिं हृष्टो भक्तैरनुचरैः सह।<br>
स तु रामस्य धर्मात्मा निपपात विभीषणः॥ २॥<br>
<br>
पादयोर्निपपाताथ चतुर्भिः सह राक्षसैः।<br>
अब्रवीच्च तदा वाक्यं रामं प्रति विभीषणः॥ ३॥<br>
<br>
धर्मयुक्तं च युक्तं च साम्प्रतं सम्प्रहर्षणम्।<br>
अनुजो रावणस्याहं तेन चास्म्यवमानितः॥ ४॥<br>
<br>
भवन्तं सर्वभूतानां शरण्यं शरणं गतः।<br>
परित्यक्ता मया लङ्का मित्राणि च धनानि च॥ ५॥<br>
<br>
भवद‍्गतं हि मे राज्यं जीवितं च सुखानि च।<br>
तस्य तद् वचनं श्रुत्वा रामो वचनमब्रवीत्॥ ६॥<br>
<br>
वचसा सान्त्वयित्वैनं लोचनाभ्यां पिबन्निव।<br>
आख्याहि मम तत्त्वेन राक्षसानां बलाबलम्॥ ७॥<br>
<br>
एवमुक्तं तदा रक्षो रामेणाक्लिष्टकर्मणा।<br>
रावणस्य बलं सर्वमाख्यातुमुपचक्रमे॥ ८॥<br>
<br>
अवध्यः सर्वभूतानां गन्धर्वोरगपक्षिणाम्।<br>
राजपुत्र दशग्रीवो वरदानात् स्वयम्भुवः॥ ९॥<br>
<br>
रावणानन्तरो भ्राता मम ज्येष्ठश्च वीर्यवान्।<br>
कुम्भकर्णो महातेजाः शक्रप्रतिबलो युधि॥ १०॥<br>
<br>
राम सेनापतिस्तस्य प्रहस्तो यदि ते श्रुतः।<br>
कैलासे येन समरे मणिभद्रः पराजितः॥ ११॥<br>
<br>
बद्धगोधाङ्गुलित्राणस्त्ववध्यकवचो युधि।<br>
धनुरादाय यस्तिष्ठन्नदृश्यो भवतीन्द्रजित्॥ १२॥<br>
<br>
संग्रामे सुमहद‍्व्यूहे तर्पयित्वा हुताशनम्।<br>
अन्तर्धानगतः श्रीमानिन्द्रजिद्धन्ति राघव॥ १३॥<br>
<br>
महोदरमहापार्श्वौ राक्षसश्चाप्यकम्पनः।<br>
अनीकपास्तु तस्यैते लोकपालसमा युधि॥ १४॥<br>
<br>
दशकोटिसहस्राणि रक्षसां कामरूपिणाम्।<br>
मांसशोणितभक्ष्याणां लङ्कापुरनिवासिनाम्॥ १५॥<br>
<br>
स तैस्तु सहितो राजा लोकपालानयोधयत्।<br>
सह देवैस्तु ते भग्ना रावणेन दुरात्मना॥ १६॥<br>
<br>
विभीषणस्य तु वचस्तच्छ्रुत्वा रघुसत्तमः।<br>
अन्वीक्ष्य मनसा सर्वमिदं वचनमब्रवीत्॥ १७॥<br>
<br>
यानि कर्मापदानानि रावणस्य विभीषण।<br>
आख्यातानि च तत्त्वेन ह्यवगच्छामि तान्यहम्॥ १८॥<br>
<br>
अहं हत्वा दशग्रीवं सप्रहस्तं सहात्मजम्।<br>
राजानं त्वां करिष्यामि सत्यमेतच्छृणोतु मे॥ १९॥<br>
<br>
रसातलं वा प्रविशेत् पातालं वापि रावणः।<br>
पितामहसकाशं वा न मे जीवन् विमोक्ष्यते॥ २०॥<br>
<br>
अहत्वा रावणं संख्ये सपुत्रजनबान्धवम्।<br>
अयोध्यां न प्रवेक्ष्यामि त्रिभिस्तैर्भ्रातृभिः शपे॥ २१॥<br>
<br>
श्रुत्वा तु वचनं तस्य रामस्याक्लिष्टकर्मणः।<br>
शिरसाऽऽवन्द्य धर्मात्मा वक्तुमेवं प्रचक्रमे॥ २२॥<br>
<br>
राक्षसानां वधे साह्यं लङ्कायाश्च प्रधर्षणे।<br>
करिष्यामि यथाप्राणं प्रवेक्ष्यामि च वाहिनीम्॥ २३॥<br>
<br>
इति ब्रुवाणं रामस्तु परिष्वज्य विभीषणम्।<br>
अब्रवील्लक्ष्मणं प्रीतः समुद्राज्जलमानय॥ २४॥<br>
<br>
तेन चेमं महाप्राज्ञमभिषिञ्च विभीषणम्।<br>
राजानं रक्षसां क्षिप्रं प्रसन्ने मयि मानद॥ २५॥<br>
<br>
एवमुक्तस्तु सौमित्रिरभ्यषिञ्चद् विभीषणम्।<br>
मध्ये वानरमुख्यानां राजानं राजशासनात्॥ २६॥<br>
<br>
तं प्रसादं तु रामस्य दृष्ट्वा सद्यः प्लवङ्गमाः।<br>
प्रचुक्रुशुर्महात्मानं साधुसाध्विति चाब्रुवन्॥ २७॥<br>
<br>
अब्रवीच्च हनूमांश्च सुग्रीवश्च विभीषणम्।<br>
कथं सागरमक्षोभ्यं तराम वरुणालयम्।<br>
सैन्यैः परिवृताः सर्वे वानराणां महौजसाम्॥ २८॥<br>
<br>
उपायैरभिगच्छाम यथा नदनदीपतिम्।<br>
तराम तरसा सर्वे ससैन्या वरुणालयम्॥ २९॥<br>
<br>
एवमुक्तस्तु धर्मात्मा प्रत्युवाच विभीषणः।<br>
समुद्रं राघवो राजा शरणं गन्तुमर्हति॥ ३०॥<br>
<br>
खानितः सगरेणायमप्रमेयो महोदधिः।<br>
कर्तुमर्हति रामस्य ज्ञातेः कार्यं महोदधिः॥ ३१॥<br>
<br>
एवं विभीषणेनोक्तो राक्षसेन विपश्चिता।<br>
आजगामाथ सुग्रीवो यत्र रामः सलक्ष्मणः॥ ३२॥<br>
<br>
ततश्चाख्यातुमारेभे विभीषणवचः शुभम्।<br>
सुग्रीवो विपुलग्रीवः सागरस्योपवेशनम्॥ ३३॥<br>
<br>
प्रकृत्या धर्मशीलस्य रामस्यास्याप्यरोचत।<br>
सलक्ष्मणं महातेजाः सुग्रीवं च हरीश्वरम्॥ ३४॥<br>
<br>
सत्क्रियार्थं क्रियादक्षं स्मितपूर्वमभाषत।<br>
विभीषणस्य मन्त्रोऽयं मम लक्ष्मण रोचते॥ ३५॥<br>
<br>
सुग्रीवः पण्डितो नित्यं भवान् मन्त्रविचक्षणः।<br>
उभाभ्यां सम्प्रधार्यार्थं रोचते यत् तदुच्यताम्॥ ३६॥<br>
<br>
एवमुक्तौ ततो वीरावुभौ सुग्रीवलक्ष्मणौ।<br>
समुदाचारसंयुक्तमिदं वचनमूचतुः॥ ३७॥<br>
<br>
किमर्थं नौ नरव्याघ्र न रोचिष्यति राघव।<br>
विभीषणेन यत् तूक्तमस्मिन् काले सुखावहम्॥ ३८॥<br>
<br>
अबद्‍ध्वा सागरे सेतुं घोरेऽस्मिन् वरुणालये।<br>
लङ्का नासादितुं शक्या सेन्द्रैरपि सुरासुरैः॥ ३९॥<br>
<br>
विभीषणस्य शूरस्य यथार्थं क्रियतां वचः।<br>
अलं कालात्ययं कृत्वा सागरोऽयं नियुज्यताम्।<br>
यथा सैन्येन गच्छाम पुरीं रावणपालिताम्॥ ४०॥<br>
<br>
एवमुक्तः कुशास्तीर्णे तीरे नदनदीपतेः।<br>
संविवेश तदा रामो वेद्यामिव हुताशनः॥ ४१॥<br>
<br>
इत्यार्षे श्रीमद्रामायणे वाल्मीकीये आदिकाव्ये श्रीमद्युद्धकाण्डे एकोनविंशः सर्गः ।। १९ ।।	<br>
