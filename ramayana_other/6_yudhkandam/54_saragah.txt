<br>
<b>श्रीमद्वाल्मीकियरामायणे युद्धकाण्डे चतुष्पञ्चाशः सर्गः ॥६-५४॥</b><br>
<br>
स्वबलस्य च घातेन अङ्गदस्य बलेन च।<br>
राक्षसः क्रोधमाविष्टो वज्रदंष्ट्रो महाबलः॥ १॥<br>
<br>
विस्फार्य च धनुर्घोरं शक्राशनिसमप्रभम्।<br>
वानराणामनीकानि प्राकिरच्छरवृष्टिभिः॥ २॥<br>
<br>
राक्षसाश्चापि मुख्यास्ते रथेषु समवस्थिताः।<br>
नानाप्रहरणाः शूराः प्रायुध्यन्त तदा रणे॥ ३॥<br>
<br>
वानराणां च शूरास्तु ते सर्वे प्लवगर्षभाः।<br>
अयुध्यन्त शिलाहस्ताः समवेताः समन्ततः॥ ४॥<br>
<br>
तत्रायुधसहस्राणि तस्मिन्नायोधने भृशम्।<br>
राक्षसाः कपिमुख्येषु पातयांचक्रिरे तदा॥ ५॥<br>
<br>
वानराश्चैव रक्षःसु गिरिवृक्षान् महाशिलाः।<br>
प्रवीराः पातयामासुर्मत्तवारणसंनिभाः॥ ६॥<br>
<br>
शूराणां युध्यमानानां समरेष्वनिवर्तिनाम्।<br>
तद् राक्षसगणानां च सुयुद्धं समवर्तत॥ ७॥<br>
<br>
प्रभिन्नशिरसः केचिच्छिन्नैः पादैश्च बाहुभिः।<br>
शस्त्रैरर्दितदेहास्तु रुधिरेण समुक्षिताः॥ ८॥<br>
<br>
हरयो राक्षसाश्चैव शेरते गां समाश्रिताः।<br>
कङ्कगृध्रबलाढ्याश्च गोमायुकुलसंकुलाः॥ ९॥<br>
<br>
कबन्धानि समुत्पेतुर्भीरूणां भीषणानि वै।<br>
भुजपाणिशिरश्छिन्नाश्छिन्नकायाश्च भूतले॥ १०॥<br>
<br>
वानरा राक्षसाश्चापि निपेतुस्तत्र भूतले।<br>
ततो वानरसैन्येन हन्यमानं निशाचरम्॥ ११॥<br>
<br>
प्राभज्यत बलं सर्वं वज्रदंष्ट्रस्य पश्यतः।<br>
राक्षसान् भयवित्रस्तान् हन्यमानान् प्लवंगमैः॥ १२॥<br>
<br>
दृष्ट्वा स रोषताम्राक्षो वज्रदंष्ट्रः प्रतापवान्।<br>
प्रविवेश धनुष्पाणिस्त्रासयन् हरिवाहिनीम्॥ १३॥<br>
<br>
शरैर्विदारयामास कङ्कपत्रैरजिह्मगैः।<br>
बिभेद वानरांस्तत्र सप्ताष्टौ नव पञ्च च॥ १४॥<br>
<br>
विव्याध परमक्रुद्धो वज्रदंष्ट्रः प्रतापवान्।<br>
त्रस्ताः सर्वे हरिगणाः शरैः संकृत्तदेहिनः।<br>
अङ्गदं सम्प्रधावन्ति प्रजापतिमिव प्रजाः॥ १५॥<br>
<br>
ततो हरिगणान् भग्नान् दृष्ट्वा वालिसुतस्तदा।<br>
क्रोधेन वज्रदंष्ट्रं तमुदीक्षन्तमुदैक्षत॥ १६॥<br>
<br>
वज्रदंष्ट्रोऽङ्गदश्चोभौ योयुध्येते परस्परम्।<br>
चेरतुः परमक्रुद्धौ हरिमत्तगजाविव॥ १७॥<br>
<br>
ततः शतसहस्रेण हरिपुत्रं महाबलम्।<br>
जघान मर्मदेशेषु शरैरग्निशिखोपमैः॥ १८॥<br>
<br>
रुधिरोक्षितसर्वाङ्गो वालिसूनुर्महाबलः।<br>
चिक्षेप वज्रदंष्ट्राय वृक्षं भीमपराक्रमः॥ १९॥<br>
<br>
दृष्ट्वा पतन्तं तं वृक्षमसम्भ्रान्तश्च राक्षसः।<br>
चिच्छेद बहुधा सोऽपि मथितः प्रापतद् भुवि॥ २०॥<br>
<br>
तं दृष्ट्वा वज्रदंष्ट्रस्य विक्रमं प्लवगर्षभः।<br>
प्रगृह्य विपुलं शैलं चिक्षेप च ननाद च॥ २१॥<br>
<br>
तमापतन्तं दृष्ट्वा स रथादाप्लुत्य वीर्यवान्।<br>
गदापाणिरसम्भ्रान्तः पृथिव्यां समतिष्ठत॥ २२॥<br>
<br>
अङ्गदेन शिला क्षिप्ता गत्वा तु रणमूर्धनि।<br>
सचक्रकूबरं साश्वं प्रममाथ रथं तदा॥ २३॥<br>
<br>
ततोऽन्यच्छिखरं गृह्य विपुलं द्रुमभूषितम्।<br>
वज्रदंष्ट्रस्य शिरसि पातयामास वानरः॥ २४॥<br>
<br>
अभवच्छोणितोद‍्गारी वज्रदंष्ट्रः सुमूर्च्छितः।<br>
मुहूर्तमभवन्मूढो गदामालिङ्ग्य निःश्वसन्॥ २५॥<br>
<br>
स लब्धसंज्ञो गदया वालिपुत्रमवस्थितम्।<br>
जघान परमक्रुद्धो वक्षोदेशे निशाचरः॥ २६॥<br>
<br>
गदां त्यक्त्वा ततस्तत्र मुष्टियुद्धमकुर्वत।<br>
अन्योन्यं जघ्नतुस्तत्र तावुभौ हरिराक्षसौ॥ २७॥<br>
<br>
रुधिरोद‍्गारिणौ तौ तु प्रहारैर्जनितश्रमौ।<br>
बभूवतुः सुविक्रान्तावङ्गारकबुधाविव॥ २८॥<br>
<br>
ततः परमतेजस्वी अङ्गदः प्लवगर्षभः।<br>
उत्पाट्य वृक्षं स्थितवानासीत् पुष्पफलैर्युतः॥ २९॥<br>
<br>
जग्राह चार्षभं चर्म खड्गं च विपुलं शुभम्।<br>
किङ्किणीजालसंछन्नं चर्मणा च परिष्कृतम्॥ ३०॥<br>
<br>
चित्रांश्च रुचिरान् मार्गांश्चेरतुः कपिराक्षसौ।<br>
जघ्नतुश्च तदान्योन्यं नर्दन्तौ जयकांक्षिणौ॥ ३१॥<br>
<br>
व्रणैः सास्रैरशोभेतां पुष्पिताविव किंशुकौ।<br>
युध्यमानौ परिश्रान्तौ जानुभ्यामवनीं गतौ॥ ३२॥<br>
<br>
निमेषान्तरमात्रेण अङ्गदः कपिकुञ्जरः।<br>
उदतिष्ठत दीप्ताक्षो दण्डाहत इवोरगः॥ ३३॥<br>
<br>
निर्मलेन सुधौतेन खड्गेनास्य महच्छिरः।<br>
जघान वज्रदंष्ट्रस्य वालिसूनुर्महाबलः॥ ३४॥<br>
<br>
रुधिरोक्षितगात्रस्य बभूव पतितं द्विधा।<br>
तच्च तस्य परीताक्षं शुभं खड्गहतं शिरः॥ ३५॥<br>
<br>
वज्रदंष्ट्रं हतं दृष्ट्वा राक्षसा भयमोहिताः।<br>
त्रस्ता ह्यभ्यद्रवँल्लङ्कां वध्यमानाः प्लवङ्गमैः।<br>
विषण्णवदना दीना ह्रिया किंचिदवाङ्मुखाः॥ ३६॥<br>
<br>
निहत्य तं वज्रधरः प्रतापवान्<br>
स वालिसूनुः कपिसैन्यमध्ये।<br>
जगाम हर्षं महितो महाबलः<br>
सहस्रनेत्रस्त्रिदशैरिवावृतः॥ ३७॥<br>
<br>
<br>
<b>इत्यार्षे श्रीमद्रामायणे वाल्मीकीये आदिकाव्ये युद्धकाण्डे चतुष्पञ्चाशः सर्गः ॥ ५४ ॥</b>
