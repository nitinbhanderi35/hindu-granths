<br>
<b>श्रीमद्वाल्मीकियरामायणे युद्धकाण्डे चतुरधिकशततमः सर्गः ॥६-१०४॥</b><br>
<br>
स तु मोहात् सुसंक्रुद्धः कृतान्तबलचोदितः।<br>
क्रोधसंरक्तनयनो रावणः सूतमब्रवीत्॥ १॥<br>
<br>
हीनवीर्यमिवाशक्तं पौरुषेण विवर्जितम्।<br>
भीरुं लघुमिवासत्त्वं विहीनमिव तेजसा॥ २॥<br>
<br>
विमुक्तमिव मायाभिरस्त्रैरिव बहिष्कृतम्।<br>
मामवज्ञाय दुर्बुद्धे स्वया बुद्ध्या विचेष्टसे॥ ३॥<br>
<br>
किमर्थं मामवज्ञाय मच्छन्दमनवेक्ष्य च।<br>
त्वया शत्रुसमक्षं मे रथोऽयमपवाहितः॥ ४॥<br>
<br>
त्वयाद्य हि ममानार्य चिरकालमुपार्जितम्।<br>
यशो वीर्यं च तेजश्च प्रत्ययश्च विनाशितः॥ ५॥<br>
<br>
शत्रोः प्रख्यातवीर्यस्य रञ्जनीयस्य विक्रमैः।<br>
पश्यतो युद्धलुब्धोऽहं कृतः कापुरुषस्त्वया॥ ६॥<br>
<br>
यत् त्वं कथमिदं मोहान्न चेद् वहसि दुर्मते।<br>
सत्योऽयं प्रतितर्को मे परेण त्वमुपस्कृतः॥ ७॥<br>
<br>
नहि तद् विद्यते कर्म सुहृदो हितकांक्षिणः।<br>
रिपूणां सदृशं त्वेतद् यत् त्वयैतदनुष्ठितम्॥ ८॥<br>
<br>
निवर्तय रथं शीघ्रं यावन्नापैति मे रिपुः।<br>
यदि वाध्युषितोऽसि त्वं स्मर्यते यदि मे गुणः॥ ९॥<br>
<br>
एवं परुषमुक्तस्तु हितबुद्धिरबुद्धिना।<br>
अब्रवीद् रावणं सूतो हितं सानुनयं वचः॥ १०॥<br>
<br>
न भीतोऽस्मि न मूढोऽस्मि नोपजप्तोऽस्मि शत्रुभिः।<br>
न प्रमत्तो न निःस्नेहो विस्मृता न च सत्क्रिया॥ ११॥<br>
<br>
मया तु हितकामेन यशश्च परिरक्षता।<br>
स्नेहप्रस्कन्नमनसा हितमित्यप्रियं कृतम्॥ १२॥<br>
<br>
नास्मिन्नर्थे महाराज त्वं मां प्रियहिते रतम्।<br>
कश्चिल्लघुरिवानार्यो दोषतो गन्तुमर्हसि॥ १३॥<br>
<br>
श्रूयतां प्रति दास्यामि यन्निमित्तं मया रथः।<br>
नदीवेग इवाम्भोभिः संयुगे विनिवर्तितः॥ १४॥<br>
<br>
श्रमं तवावगच्छामि महता रणकर्मणा।<br>
नहि ते वीर्यसौमुख्यं प्रकर्षं नोपधारये॥ १५॥<br>
<br>
रथोद्वहनखिन्नाश्च भग्ना मे रथवाजिनः।<br>
दीना घर्मपरिश्रान्ता गावो वर्षहता इव॥ १६॥<br>
<br>
निमित्तानि च भूयिष्ठं यानि प्रादुर्भवन्ति नः।<br>
तेषु तेष्वभिपन्नेषु लक्षयाम्यप्रदक्षिणम्॥ १७॥<br>
<br>
देशकालौ च विज्ञेयौ लक्षणानीङ्गितानि च।<br>
दैन्यं हर्षश्च खेदश्च रथिनश्च बलाबलम्॥ १८॥<br>
<br>
स्थलनिम्नानि भूमेश्च समानि विषमाणि च।<br>
युद्धकालश्च विज्ञेयः परस्यान्तरदर्शनम्॥ १९॥<br>
<br>
उपयानापयाने च स्थानं प्रत्यपसर्पणम्।<br>
सर्वमेतद् रथस्थेन ज्ञेयं रथकुटुम्बिना॥ २०॥<br>
<br>
तव विश्रामहेतोस्तु तथैषां रथवाजिनाम्।<br>
रौद्रं वर्जयता खेदं क्षमं कृतमिदं मया॥ २१॥<br>
<br>
स्वेच्छया न मया वीर रथोऽयमपवाहितः।<br>
भर्तुः स्नेहपरीतेन मयेदं यत् कृतं प्रभो॥ २२॥<br>
<br>
आज्ञापय यथातत्त्वं वक्ष्यस्यरिनिषूदन।<br>
तत् करिष्याम्यहं वीर गतानृण्येन चेतसा॥ २३॥<br>
<br>
संतुष्टस्तेन वाक्येन रावणस्तस्य सारथेः।<br>
प्रशस्यैनं बहुविधं युद्धलुब्धोऽब्रवीदिदम्॥ २४॥<br>
<br>
रथं शीघ्रमिमं सूत राघवाभिमुखं नय।<br>
नाहत्वा समरे शत्रून् निवर्तिष्यति रावणः॥ २५॥<br>
<br>
एवमुक्त्वा रथस्थस्य रावणो राक्षसेश्वरः।<br>
ददौ तस्य शुभं ह्येकं हस्ताभरणमुत्तमम्।<br>
श्रुत्वा रावणवाक्यानि सारथिः संन्यवर्तत॥ २६॥<br>
<br>
ततो द्रुतं रावणवाक्यचोदितः<br>
प्रचोदयामास हयान् स सारथिः।<br>
स राक्षसेन्द्रस्य ततो महारथः<br>
क्षणेन रामस्य रणाग्रतोऽभवत्॥ २७॥<br>
<br>
इत्यार्षे श्रीमद्रामायणे वाल्मीकीये आदिकाव्ये युद्धकाण्डे चतुरधिकशततमः सर्गः ॥ १०४ ॥<b></b>
