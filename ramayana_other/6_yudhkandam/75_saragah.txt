<br>
<b>श्रीमद्वाल्मीकियरामायणे युद्धकाण्डे पञ्चसप्ततितमः सर्गः ॥६-७४॥</b><br>
<br>
ततोऽब्रवीन्महातेजाः सुग्रीवो वानरेश्वरः।<br>
अर्थ्यं विज्ञापयंश्चापि हनूमन्तमिदं वचः॥ १॥<br>
<br>
यतो हतः कुम्भकर्णः कुमाराश्च निषूदिताः।<br>
नेदानीमुपनिर्हारं रावणो दातुमर्हति॥ २॥<br>
<br>
ये ये महाबलाः सन्ति लघवश्च प्लवंगमाः।<br>
लङ्कामभिपतन्त्वाशु गृह्योल्काः प्लवगर्षभाः॥ ३॥<br>
<br>
ततोऽस्तं गत आदित्ये रौद्रे तस्मिन् निशामुखे।<br>
लङ्कामभिमुखाः सोल्का जग्मुस्ते प्लवगर्षभाः॥ ४॥<br>
<br>
उल्काहस्तैर्हरिगणैः सर्वतः समभिद्रुताः।<br>
आरक्षस्था विरूपाक्षाः सहसा विप्रदुद्रुवुः॥ ५॥<br>
<br>
गोपुराट्टप्रतोलीषु चर्यासु विविधासु च।<br>
प्रासादेषु च संहृष्टाः ससृजुस्ते हुताशनम्॥ ६॥<br>
<br>
तेषां गृहसहस्राणि ददाह हुतभुक् तदा।<br>
प्रासादाः पर्वताकाराः पतन्ति धरणीतले॥ ७॥<br>
<br>
अगुरुर्दह्यते तत्र परं चैव सुचन्दनम्।<br>
मौक्तिका मणयः स्निग्धा वज्रं चापि प्रवालकम्॥ ८॥<br>
<br>
क्षौमं च दह्यते तत्र कौशेयं चापि शोभनम्।<br>
आविकं विविधं चौर्णं काञ्चनं भाण्डमायुधम्॥ ९॥<br>
<br>
नानाविकृतसंस्थानं वाजिभाण्डपरिच्छदम्।<br>
गजग्रैवेयकक्ष्याश्च रथभाण्डांश्च संस्कृतान्॥ १०॥<br>
<br>
तनुत्राणि च योधानां हस्त्यश्वानां च वर्म च।<br>
खड्गा धनूंषि ज्याबाणास्तोमराङ्कुशशक्तयः॥ ११॥<br>
<br>
रोमजं वालजं चर्म व्याघ्रजं चाण्डजं बहु।<br>
मुक्तामणिविचित्रांश्च प्रासादांश्च समन्ततः॥ १२॥<br>
<br>
विविधानस्त्रसंघातानग्निर्दहति तत्र वै।<br>
नानाविधान् गृहांश्चित्रान् ददाह हुतभुक् तदा॥ १३॥<br>
<br>
आवासान् राक्षसानां च सर्वेषां गृहगृध्नुनाम्।<br>
हेमचित्रतनुत्राणां स्रग्भाण्डाम्बरधारिणाम्॥ १४॥<br>
<br>
सीधुपानचलाक्षाणां मदविह्वलगामिनाम्।<br>
कान्तालम्बितवस्त्राणां शत्रुसंजातमन्युनाम्॥ १५॥<br>
<br>
गदाशूलासिहस्तानां खादतां पिबतामपि।<br>
शयनेषु महार्हेषु प्रसुप्तानां प्रियैः सह॥ १६॥<br>
<br>
त्रस्तानां गच्छतां तूर्णं पुत्रानादाय सर्वतः।<br>
तेषां शतसहस्राणि तदा लङ्कानिवासिनाम्॥ १७॥<br>
<br>
अदहत् पावकस्तत्र जज्वाल च पुनः पुनः।<br>
सारवन्ति महार्हाणि गम्भीरगुणवन्ति च॥ १८॥<br>
<br>
हेमचन्द्रार्धचन्द्राणि चन्द्रशालोन्नतानि च।<br>
तत्र चित्रगवाक्षाणि साधिष्ठानानि सर्वशः॥ १९॥<br>
<br>
मणिविद्रुमचित्राणि स्पृशन्तीव दिवाकरम्।<br>
क्रौञ्चबर्हिणवीणानां भूषणानां च निःस्वनैः॥ २०॥<br>
<br>
नादितान्यचलाभानि वेश्मान्यग्निर्ददाह सः।<br>
ज्वलनेन परीतानि तोरणानि चकाशिरे॥ २१॥<br>
<br>
विद्युद्भिरिव नद्धानि मेघजालानि घर्मगे।<br>
ज्वलनेन परीतानि गृहाणि प्रचकाशिरे॥ २२॥<br>
<br>
दावाग्निदीप्तानि यथा शिखराणि महागिरेः।<br>
विमानेषु प्रसुप्ताश्च दह्यमाना वराङ्गनाः॥ २३॥<br>
<br>
त्यक्ताभरणसंयोगा हाहेत्युच्चैर्विचुक्रुशुः।<br>
तत्र चाग्निपरीतानि निपेतुर्भवनान्यपि॥ २४॥<br>
<br>
वज्रिवज्रहतानीव शिखराणि महागिरेः।<br>
तानि निर्दह्यमानानि दूरतः प्रचकाशिरे॥ २५॥<br>
<br>
हिमवच्छिखराणीव दह्यमानानि सर्वशः।<br>
हर्म्याग्रैर्दह्यमानैश्च ज्वालाप्रज्वलितैरपि॥ २६॥<br>
<br>
रात्रौ सा दृश्यते लङ्का पुष्पितैरिव किंशुकैः।<br>
हस्त्यध्यक्षैर्गजैर्मुक्तैर्मुक्तैश्च तुरगैरपि।<br>
बभूव लङ्का लोकान्ते भ्रान्तग्राह इवार्णवः॥ २७॥<br>
<br>
अश्वं मुक्तं गजो दृष्ट्वा क्वचिद् भीतोऽपसर्पति।<br>
भीतो भीतं गजं दृष्ट्वा क्वचिदश्वो निवर्तते॥ २८॥<br>
<br>
लङ्कायां दह्यमानायां शुशुभे च महोदधिः।<br>
छायासंसक्तसलिलो लोहितोद इवार्णवः॥ २९॥<br>
<br>
सा बभूव मुहूर्तेन हरिभिर्दीपिता पुरी।<br>
लोकस्यास्य क्षये घोरे प्रदीप्तेव वसुन्धरा॥ ३०॥<br>
<br>
नारीजनस्य धूमेन व्याप्तस्योच्चैर्विनेदुषः।<br>
स्वनो ज्वलनतप्तस्य शुश्रुवे शतयोजनम्॥ ३१॥<br>
<br>
प्रदग्धकायानपरान् राक्षसान् निर्गतान् बहिः।<br>
सहसा ह्युत्पतन्ति स्म हरयोऽथ युयुत्सवः॥ ३२॥<br>
<br>
उद‍्घुष्टं वानराणां च राक्षसानां च निःस्वनम्।<br>
दिशो दश समुद्रं च पृथिवीं च व्यनादयत्॥ ३३॥<br>
<br>
विशल्यौ च महात्मानौ तावुभौ रामलक्ष्मणौ।<br>
असम्भ्रान्तौ जगृहतुस्ते उभे धनुषी वरे॥ ३४॥<br>
<br>
ततो विस्फारयामास रामश्च धनुरुत्तमम्।<br>
बभूव तुमुलः शब्दो राक्षसानां भयावहः॥ ३५॥<br>
<br>
अशोभत तदा रामो धनुर्विस्फारयन् महत्।<br>
भगवानिव संक्रुद्धो भवो वेदमयं धनुः॥ ३६॥<br>
<br>
उद‍्घुष्टं वानराणां च राक्षसानां च निःस्वनम्।<br>
ज्याशब्दस्तावुभौ शब्दावति रामस्य शुश्रुवे॥ ३७॥<br>
<br>
वानरोद‍्घुष्टघोषश्च राक्षसानां च निःस्वनः।<br>
ज्याशब्दश्चापि रामस्य त्रयं व्याप दिशो दश॥ ३८॥<br>
<br>
तस्य कार्मुकनिर्मुक्तैः शरैस्तत्पुरगोपुरम्।<br>
कैलासशृङ्गप्रतिमं विकीर्णमभवद् भुवि॥ ३९॥<br>
<br>
ततो रामशरान् दृष्ट्वा विमानेषु गृहेषु च।<br>
संनाहो राक्षसेन्द्राणां तुमुलः समपद्यत॥ ४०॥<br>
<br>
तेषां संनह्यमानानां सिंहनादं च कुर्वताम्।<br>
शर्वरी राक्षसेन्द्राणां रौद्रीव समपद्यत॥ ४१॥<br>
<br>
आदिष्टा वानरेन्द्रास्ते सुग्रीवेण महात्मना।<br>
आसन्नं द्वारमासाद्य युध्यध्वं च प्लवंगमाः॥ ४२॥<br>
<br>
यश्च वो वितथं कुर्यात् तत्र तत्राप्युपस्थितः।<br>
स हन्तव्योऽभिसम्प्लुत्य राजशासनदूषकः॥ ४३॥<br>
<br>
तेषु वानरमुख्येषु दीप्तोल्कोज्ज्वलपाणिषु।<br>
स्थितेषु द्वारमाश्रित्य रावणं क्रोध आविशत्॥ ४४॥<br>
<br>
तस्य जृम्भितविक्षेपाद् व्यामिश्रा वै दिशो दश।<br>
रूपवानिव रुद्रस्य मन्युर्गात्रेष्वदृश्यत॥ ४५॥<br>
<br>
स कुम्भं च निकुम्भं च कुम्भकर्णात्मजावुभौ।<br>
प्रेषयामास संक्रुद्धो राक्षसैर्बहुभिः सह॥ ४६॥<br>
<br>
यूपाक्षः शोणिताक्षश्च प्रजङ्घः कम्पनस्तथा।<br>
निर्ययुः कौम्भकर्णिभ्यां सह रावणशासनात्॥ ४७॥<br>
<br>
शशास चैव तान् सर्वान् राक्षसान् स महाबलान्।<br>
राक्षसा गच्छताद्यैव सिंहनादं च नादयन्॥ ४८॥<br>
<br>
ततस्तु चोदितास्तेन राक्षसा ज्वलितायुधाः।<br>
लङ्काया निर्ययुर्वीराः प्रणदन्तः पुनः पुनः॥ ४९॥<br>
<br>
रक्षसां भूषणस्थाभिर्भाभिः स्वाभिश्च सर्वशः।<br>
चक्रुस्ते सप्रभं व्योम हरयश्चाग्निभिः सह॥ ५०॥<br>
<br>
तत्र ताराधिपस्याभा ताराणां भा तथैव च।<br>
तयोराभरणाभा च ज्वलिता द्यामभासयत्॥ ५१॥<br>
<br>
चन्द्राभा भूषणाभा च ग्रहाणां ज्वलतां च भा।<br>
हरिराक्षससैन्यानि भ्राजयामास सर्वतः॥ ५२॥<br>
<br>
तत्र चार्धप्रदीप्तानां गृहाणां सागरः पुनः।<br>
भाभिः संसक्तसलिलश्चलोर्मिः शुशुभेऽधिकम्॥ ५३॥<br>
<br>
पताकाध्वजसंयुक्तमुत्तमासिपरश्वधम्।<br>
भीमाश्वरथमातङ्गं नानापत्तिसमाकुलम्॥ ५४॥<br>
<br>
दीप्तशूलगदाखड्गप्रासतोमरकार्मुकम्।<br>
तद् राक्षसबलं भीमं घोरविक्रमपौरुषम्॥ ५५॥<br>
<br>
ददृशे ज्वलितप्रासं किङ्किणीशतनादितम्।<br>
हेमजालाचितभुजं व्यावेष्टितपरश्वधम्॥ ५६॥<br>
<br>
व्याघूर्णितमहाशस्त्रं बाणसंसक्तकार्मुकम्।<br>
गन्धमाल्यमधूत्सेकसम्मोदितमहानिलम्॥ ५७॥<br>
<br>
घोरं शूरजनाकीर्णं महाम्बुधरनिःस्वनम्।<br>
तद् दृष्ट्वा बलमायातं राक्षसानां दुरासदम्॥ ५८॥<br>
<br>
संचचाल प्लवंगानां बलमुच्चैर्ननाद च।<br>
जवेनाप्लुत्य च पुनस्तद् बलं रक्षसां महत्॥ ५९॥<br>
<br>
अभ्ययात् प्रत्यरिबलं पतंगा इव पावकम्।<br>
तेषां भुजपरामर्शव्यामृष्टपरिघाशनि॥ ६०॥<br>
<br>
राक्षसानां बलं श्रेष्ठं भूयः परमशोभत।<br>
तत्रोन्मत्ता इवोत्पेतुर्हरयोऽथ युयुत्सवः॥ ६१॥<br>
<br>
तरुशैलैरभिघ्नन्तो मुष्टिभिश्च निशाचरान्।<br>
तथैवापततां तेषां हरीणां निशितैः शरैः॥ ६२॥<br>
<br>
शिरांसि सहसा जह्रू राक्षसा भीमविक्रमाः।<br>
दशनैर्हतकर्णाश्च मुष्टिभिर्भिन्नमस्तकाः।<br>
शिलाप्रहारभग्नाङ्गा विचेरुस्तत्र राक्षसाः॥ ६३॥<br>
<br>
तथैवाप्यपरे तेषां कपीनामसिभिः शितैः।<br>
प्रवरानभितो जघ्नुर्घोररूपा निशाचराः॥ ६४॥<br>
<br>
घ्नन्तमन्यं जघानान्यः पातयन्तमपातयत्।<br>
गर्हमाणं जगर्हान्यो दशन्तमपरोऽदशत्॥ ६५॥<br>
<br>
देहीत्यन्यो ददात्यन्यो ददामीत्यपरः पुनः।<br>
किं क्लेशयसि तिष्ठेति तत्रान्योन्यं बभाषिरे॥ ६६॥<br>
<br>
विप्रलम्भितशस्त्रं च विमुक्तकवचायुधम्।<br>
समुद्यतमहाप्रासं मुष्टिशूलासिकुन्तलम्॥ ६७॥<br>
<br>
प्रावर्तत महारौद्रं युद्धं वानररक्षसाम्।<br>
वानरान् दश सप्तेति राक्षसा जघ्नुराहवे॥ ६८॥<br>
<br>
राक्षसान् दश सप्तेति वानराश्चाभ्यपातयन्।<br>
विप्रलम्भितवस्त्रं च विमुक्तकवचध्वजम्।<br>
बलं राक्षसमालम्ब्य वानराः पर्यवारयन्॥ ६९॥<br>
<br>
<br>
<b>इत्यार्षे श्रीमद्रामायणे वाल्मीकीये आदिकाव्ये युद्धकाण्डे पञ्चसप्ततितमः सर्गः ॥ ७५ ॥</b>
