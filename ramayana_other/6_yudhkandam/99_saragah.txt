<br>
<b>श्रीमद्वाल्मीकियरामायणे युद्धकाण्डे एकोनशततमः सर्गः ॥६-९९॥</b><br>
<br>
महोदरमहापार्श्वौ हतौ दृष्ट्वा स रावणः।<br>
तस्मिंश्च निहते वीरे विरूपाक्षे महाबले॥ १॥<br>
<br>
आविवेश महान् क्रोधो रावणं तु महामृधे।<br>
सूतं संचोदयामास वाक्यं चेदमुवाच ह॥ २॥<br>
<br>
निहतानाममात्यानां रुद्धस्य नगरस्य च।<br>
दुःखमेवापनेष्यामि हत्वा तौ रामलक्ष्मणौ॥ ३॥<br>
<br>
रामवृक्षं रणे हन्मि सीतापुष्पफलप्रदम्।<br>
प्रशाखा यस्य सुग्रीवो जाम्बवान् कुमुदो नलः॥ ४॥<br>
<br>
द्विविदश्चैव मैन्दश्च अङ्गदो गन्धमादनः।<br>
हनूमांश्च सुषेणश्च सर्वे च हरियूथपाः॥ ५॥<br>
<br>
स दिशो दश घोषेण रथस्यातिरथो महान्।<br>
नादयन् प्रययौ तूर्णं राघवं चाभ्यधावत॥ ६॥<br>
<br>
पूरिता तेन शब्देन सनदीगिरिकानना।<br>
संचचाल मही सर्वा त्रस्तसिंहमृगद्विजा॥ ७॥<br>
<br>
तामसं सुमहाघोरं चकारास्त्रं सुदारुणम्।<br>
निर्ददाह कपीन् सर्वांस्ते प्रपेतुः समन्ततः॥ ८॥<br>
<br>
उत्पपात रजो भूमौ तैर्भग्नैः सम्प्रधावितैः।<br>
नहि तत् सहितुं शेकुर्ब्रह्मणा निर्मितं स्वयम्॥ ९॥<br>
<br>
तान्यनीकान्यनेकानि रावणस्य शरोत्तमैः।<br>
दृष्ट्वा भग्नानि शतशो राघवः पर्यवस्थितः॥ १०॥<br>
<br>
ततो राक्षसशार्दूलो विद्राव्य हरिवाहिनीम्।<br>
स ददर्श ततो रामं तिष्ठन्तमपराजितम्॥ ११॥<br>
<br>
लक्ष्मणेन सह भ्रात्रा विष्णुना वासवं यथा।<br>
आलिखन्तमिवाकाशमवष्टभ्य महद् धनुः॥ १२॥<br>
<br>
पद्मपत्रविशालाक्षं दीर्घबाहुमरिंदमम्।<br>
ततो रामो महातेजाः सौमित्रिसहितो बली॥ १३॥<br>
<br>
वानरांश्च रणे भग्नानापतन्तं च रावणम्।<br>
समीक्ष्य राघवो हृष्टो मध्ये जग्राह कार्मुकम्॥ १४॥<br>
<br>
विस्फारयितुमारेभे ततः स धनुरुत्तमम्।<br>
महावेगं महानादं निर्भिन्दन्निव मेदिनीम्॥ १५॥<br>
<br>
रावणस्य च बाणौघै रामविस्फारितेन च।<br>
शब्देन राक्षसास्तेन पेतुश्च शतशस्तदा॥ १६॥<br>
<br>
तयोः शरपथं प्राप्य रावणो राजपुत्रयोः।<br>
स बभौ च यथा राहुः समीपे शशिसूर्ययोः॥ १७॥<br>
<br>
तमिच्छन् प्रथमं योद्धुं लक्ष्मणो निशितैः शरैः।<br>
मुमोच धनुरायम्य शरानग्निशिखोपमान्॥ १८॥<br>
<br>
तान् मुक्तमात्रानाकाशे लक्ष्मणेन धनुष्मता।<br>
बाणान् बाणैर्महातेजा रावणः प्रत्यवारयत्॥ १९॥<br>
<br>
एकमेकेन बाणेन त्रिभिस्त्रीन् दशभिर्दश।<br>
लक्ष्मणस्य प्रचिच्छेद दर्शयन् पाणिलाघवम्॥ २०॥<br>
<br>
अभ्यतिक्रम्य सौमित्रिं रावणः समितिंजयः।<br>
आससाद रणे रामं स्थितं शैलमिवापरम्॥ २१॥<br>
<br>
स राघवं समासाद्य क्रोधसंरक्तलोचनः।<br>
व्यसृजच्छरवर्षाणि रावणो राक्षसेश्वरः॥ २२॥<br>
<br>
शरधारास्ततो रामो रावणस्य धनुश्च्युताः।<br>
दृष्ट्वैवापतिताः शीघ्रं भल्लाञ्जग्राह सत्वरम्॥ २३॥<br>
<br>
ताञ्छरौघांस्ततो भल्लैस्तीक्ष्णैश्चिच्छेद राघवः।<br>
दीप्यमानान् महाघोराञ्छरानाशीविषोपमान्॥ २४॥<br>
<br>
राघवो रावणं तूर्णं रावणो राघवं तथा।<br>
अन्योन्यं विविधैस्तीक्ष्णैः शरवर्षैर्ववर्षतुः॥ २५॥<br>
<br>
चेरतुश्च चिरं चित्रं मण्डलं सव्यदक्षिणम्।<br>
बाणवेगात् समुत्क्षिप्तावन्योन्यमपराजितौ॥ २६॥<br>
<br>
तयोर्भूतानि वित्रेसुर्युगपत् सम्प्रयुध्यतोः।<br>
रौद्रयोः सायकमुचोर्यमान्तकनिकाशयोः॥ २७॥<br>
<br>
सततं विविधैर्बाणैर्बभूव गगनं तदा।<br>
घनैरिवातपापाये विद्युन्मालासमाकुलैः॥ २८॥<br>
<br>
गवाक्षितमिवाकाशं बभूव शरवृष्टिभिः।<br>
महावेगैः सुतीक्ष्णाग्रैर्गृध्रपत्रैः सुवाजितैः॥ २९॥<br>
<br>
शरान्धकारमाकाशं चक्रतुः परमं तदा।<br>
गतेऽस्तं तपने चापि महामेघाविवोत्थितौ॥ ३०॥<br>
<br>
तयोरभून्महायुद्धमन्योन्यवधकांक्षिणोः।<br>
अनासाद्यमचिन्त्यं च वृत्रवासवयोरिव॥ ३१॥<br>
<br>
उभौ हि परमेष्वासावुभौ युद्धविशारदौ।<br>
उभावस्त्रविदां मुख्यावुभौ युद्धे विचेरतुः॥ ३२॥<br>
<br>
उभौ हि येन व्रजतस्तेन तेन शरोर्मयः।<br>
ऊर्मयो वायुना विद्धा जग्मुः सागरयोरिव॥ ३३॥<br>
<br>
ततः संसक्तहस्तस्तु रावणो लोकरावणः।<br>
नाराचमालां रामस्य ललाटे प्रत्यमुञ्चत॥ ३४॥<br>
<br>
रौद्रचापप्रयुक्तां तां नीलोत्पलदलप्रभाम्।<br>
शिरसाधारयद् रामो न व्यथामभ्यपद्यत॥ ३५॥<br>
<br>
अथ मन्त्रानपि जपन् रौद्रमस्त्रमुदीरयन्।<br>
शरान् भूयः समादाय रामः क्रोधसमन्वितः॥ ३६॥<br>
<br>
मुमोच च महातेजाश्चापमायम्य वीर्यवान्।<br>
तान् शरान् राक्षसेन्द्राय चिक्षेपाच्छिन्नसायकः॥ ३७॥<br>
<br>
ते महामेघसंकाशे कवचे पतिताः शराः।<br>
अवध्ये राक्षसेन्द्रस्य न व्यथां जनयंस्तदा॥ ३८॥<br>
<br>
पुनरेवाथ तं रामो रथस्थं राक्षसाधिपम्।<br>
ललाटे परमास्त्रेण सर्वास्त्रकुशलोऽभिनत्॥ ३९॥<br>
<br>
ते भित्त्वा बाणरूपाणि पञ्चशीर्षा इवोरगाः।<br>
श्वसन्तो विविशुर्भूमिं रावणप्रतिकूलिताः॥ ४०॥<br>
<br>
निहत्य राघवस्यास्त्रं रावणः क्रोधमूर्च्छितः।<br>
आसुरं सुमहाघोरमस्त्रं प्रादुश्चकार सः॥ ४१॥<br>
<br>
सिंहव्याघ्रमुखांश्चापि कङ्ककोकमुखानपि।<br>
गृध्रश्येनमुखांश्चापि शृगालवदनांस्तथा॥ ४२॥<br>
<br>
ईहामृगमुखांश्चापि व्यादितास्यान् भयावहान्।<br>
पञ्चास्याँल्लेलिहानांश्च ससर्ज निशितान् शरान्॥ ४३॥<br>
<br>
शरान् खरमुखांश्चान्यान् वराहमुखसंश्रितान्।<br>
श्वानकुक्कुटवक्त्रांश्च मकराशीविषाननान्॥ ४४॥<br>
<br>
एतांश्चान्यांश्च मायाभिः ससर्ज निशिताञ्छरान्।<br>
रामं प्रति महातेजाः क्रुद्धः सर्प इव श्वसन्॥ ४५॥<br>
<br>
आसुरेण समाविष्टः सोऽस्त्रेण रघुपुङ्गवः।<br>
ससर्जास्त्रं महोत्साहं पावकं पावकोपमः॥ ४६॥<br>
<br>
अग्निदीप्तमुखान् बाणांस्तत्र सूर्यमुखानपि।<br>
चन्द्रार्धचन्द्रवक्त्रांश्च धूमकेतुमुखानपि।<br>
ग्रहनक्षत्रवर्णांश्च महोल्कामुखसंस्थितान्॥ ४७॥<br>
<br>
विद्युज्जिह्वोपमांश्चापि ससर्ज विविधाञ्छरान्।<br>
ते रावणशरा घोरा राघवास्त्रसमाहताः॥ ४८॥<br>
<br>
विलयं जग्मुराकाशे जघ्नुश्चैव सहस्रशः।<br>
तदस्त्रं निहतं दृष्ट्वा रामेणाक्लिष्टकर्मणा॥ ४९॥<br>
<br>
हृष्टा नेदुस्ततः सर्वे कपयः कामरूपिणः।<br>
सुग्रीवाभिमुखा वीराः सम्परिक्षिप्य राघवम्॥ ५०॥<br>
<br>
ततस्तदस्त्रं विनिहत्य राघवः<br>
प्रसह्य तद् रावणबाहुनिःसृतम्।<br>
मुदान्वितो दाशरथिर्महात्मा<br>
विनेदुरुच्चैर्मुदिताः कपीश्वराः॥ ५१॥<br>
<br>
<br>
<b>इत्यार्षे श्रीमद्रामायणे वाल्मीकीये आदिकाव्ये युद्धकाण्डे एकोनशततमः सर्गः ॥ ९९ ॥</b>
