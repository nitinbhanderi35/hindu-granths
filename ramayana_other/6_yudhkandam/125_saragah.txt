<br>
<b>श्रीमद्वाल्मीकियरामायणे युद्धकाण्डे पञ्चविंशत्यधिकशततमः सर्गः ॥६-१२५॥</b><br>
<br>
अयोध्यां तु समालोक्य चिन्तयामास राघवः।<br>
प्रियकामः प्रियं रामस्ततस्त्वरितविक्रमः॥ १॥<br>
<br>
चिन्तयित्वा ततो दृष्टिं वानरेषु न्यपातयत्।<br>
उवाच धीमांस्तेजस्वी हनूमन्तं प्लवंगमम्॥ २॥<br>
<br>
अयोध्यां त्वरितो गत्वा शीघ्रं प्लवगसत्तम।<br>
जानीहि कच्चित् कुशली जनो नृपतिमन्दिरे॥ ३॥<br>
<br>
शृङ्गवेरपुरं प्राप्य गुहं गहनगोचरम्।<br>
निषादाधिपतिं ब्रूहि कुशलं वचनान्मम॥ ४॥<br>
<br>
श्रुत्वा तु मां कुशलिनमरोगं विगतज्वरम्।<br>
भविष्यति गुहः प्रीतः स ममात्मसमः सखा॥ ५॥<br>
<br>
अयोध्यायाश्च ते मार्गं प्रवृत्तिं भरतस्य च।<br>
निवेदयिष्यति प्रीतो निषादाधिपतिर्गुहः॥ ६॥<br>
<br>
भरतस्तु त्वया वाच्यः कुशलं वचनान्मम।<br>
सिद्धार्थं शंस मां तस्मै सभार्यं सहलक्ष्मणम्॥ ७॥<br>
<br>
हरणं चापि वैदेह्या रावणेन बलीयसा।<br>
सुग्रीवेण च संवादं वालिनश्च वधं रणे॥ ८॥<br>
<br>
मैथिल्यन्वेषणं चैव यथा चाधिगता त्वया।<br>
लङ्घयित्वा महातोयमापगापतिमव्ययम्॥ ९॥<br>
<br>
उपयानं समुद्रस्य सागरस्य च दर्शनम्।<br>
यथा च कारितः सेतू रावणश्च यथा हतः॥ १०॥<br>
<br>
वरदानं महेन्द्रेण ब्रह्मणा वरुणेन च।<br>
महादेवप्रसादाच्च पित्रा मम समागमम्॥ ११॥<br>
<br>
उपयातं च मां सौम्य भरताय निवेदय।<br>
सह राक्षसराजेन हरीणामीश्वरेण च॥ १२॥<br>
<br>
जित्वा शत्रुगणान् रामः प्राप्य चानुत्तमं यशः।<br>
उपायाति समृद्धार्थः सह मित्रैर्महाबलैः॥ १३॥<br>
<br>
एतच्छ्रुत्वा यमाकारं भजते भरतस्ततः।<br>
स च ते वेदितव्यः स्यात् सर्वं यच्चापि मां प्रति॥ १४॥<br>
<br>
ज्ञेयाः सर्वे च वृत्तान्ता भरतस्येङ्गितानि च।<br>
तत्त्वेन मुखवर्णेन दृष्ट्या व्याभाषितेन च॥ १५॥<br>
<br>
सर्वकामसमृद्धं हि हस्त्यश्वरथसंकुलम्।<br>
पितृपैतामहं राज्यं कस्य नावर्तयेन्मनः॥ १६॥<br>
<br>
संगत्या भरतः श्रीमान् राज्येनार्थी स्वयं भवेत्।<br>
प्रशास्तु वसुधां सर्वामखिलां रघुनन्दनः॥ १७॥<br>
<br>
तस्य बुद्धिं च विज्ञाय व्यवसायं च वानर।<br>
यावन्न दूरं याताः स्मः क्षिप्रमागन्तुमर्हसि॥ १८॥<br>
<br>
इति प्रतिसमादिष्टो हनूमान् मारुतात्मजः।<br>
मानुषं धारयन् रूपमयोध्यां त्वरितो ययौ॥ १९॥<br>
<br>
अथोत्पपात वेगेन हनूमान् मारुतात्मजः।<br>
गरुत्मानिव वेगेन जिघृक्षन्नुरगोत्तमम्॥ २०॥<br>
<br>
लङ्घयित्वा पितृपथं विहगेन्द्रालयं शुभम्।<br>
गङ्गायमुनयोर्भीमं समतीत्य समागमम्॥ २१॥<br>
<br>
शृङ्गवेरपुरं प्राप्य गुहमासाद्य वीर्यवान्।<br>
स वाचा शुभया हृष्टो हनूमानिदमब्रवीत्॥ २२॥<br>
<br>
सखा तु तव काकुत्स्थो रामः सत्यपराक्रमः।<br>
ससीतः सह सौमित्रिः स त्वां कुशलमब्रवीत्॥ २३॥<br>
<br>
पञ्चमीमद्य रजनीमुषित्वा वचनान्मुनेः।<br>
भरद्वाजाभ्यनुज्ञातं द्रक्ष्यस्यत्रैव राघवम्॥ २४॥<br>
<br>
एवमुक्त्वा महातेजाः सम्प्रहृष्टतनूरुहः।<br>
उत्पपात महावेगाद् वेगवानविचारयन्॥ २५॥<br>
<br>
सोऽपश्यद् रामतीर्थं च नदीं वालुकिनीं तथा।<br>
वरूथीं गोमतीं चैव भीमं शालवनं तथा॥ २६॥<br>
<br>
प्रजाश्च बहुसाहस्रीः स्फीताञ्जनपदानपि।<br>
स गत्वा दूरमध्वानं त्वरितः कपिकुञ्जरः॥ २७॥<br>
<br>
आससाद द्रुमान् फुल्लान् नन्दिग्रामसमीपगान्।<br>
सुराधिपस्योपवने यथा चैत्ररथे द्रुमान्॥ २८॥<br>
<br>
स्त्रीभिः सपुत्रैः पौत्रैश्च रममाणैः स्वलंकृतैः।<br>
क्रोशमात्रे त्वयोध्यायाश्चीरकृष्णाजिनाम्बरम्॥ २९॥<br>
<br>
ददर्श भरतं दीनं कृशमाश्रमवासिनम्।<br>
जटिलं मलदिग्धाङ्गं भ्रातृव्यसनकर्शितम्॥ ३०॥<br>
<br>
फलमूलाशिनं दान्तं तापसं धर्मचारिणम्।<br>
समुन्नतजटाभारं वल्कलाजिनवाससम्॥ ३१॥<br>
<br>
नियतं भावितात्मानं ब्रह्मर्षिसमतेजसम्।<br>
पादुके ते पुरस्कृत्य प्रशासन्तं वसुंधराम्॥ ३२॥<br>
<br>
चातुर्वर्ण्यस्य लोकस्य त्रातारं सर्वतो भयात्।<br>
उपस्थितममात्यैश्च शुचिभिश्च पुरोहितैः॥ ३३॥<br>
<br>
बलमुख्यैश्च युक्तैश्च काषायाम्बरधारिभिः।<br>
नहि ते राजपुत्रं तं चीरकृष्णाजिनाम्बरम्॥ ३४॥<br>
<br>
परिभोक्तुं व्यवस्यन्ति पौरा वै धर्मवत्सलाः।<br>
तं धर्ममिव धर्मज्ञं देहबन्धमिवापरम्॥ ३५॥<br>
<br>
उवाच प्राञ्जलिर्वाक्यं हनूमान् मारुतात्मजः।<br>
वसन्तं दण्डकारण्ये यं त्वं चीरजटाधरम्॥ ३६॥<br>
<br>
अनुशोचसि काकुत्स्थं स त्वां कौशलमब्रवीत्।<br>
प्रियमाख्यामि ते देव शोकं त्यज सुदारुणम्॥ ३७॥<br>
<br>
अस्मिन् मुहूर्ते भ्रात्रा त्वं रामेण सह संगतः।<br>
निहत्य रावणं रामः प्रतिलभ्य च मैथिलीम्॥ ३८॥<br>
<br>
उपयाति समृद्धार्थः सह मित्रैर्महाबलैः।<br>
लक्ष्मणश्च महातेजा वैदेही च यशस्विनी।<br>
सीता समग्रा रामेण महेन्द्रेण शची यथा॥ ३९॥<br>
<br>
एवमुक्तो हनुमता भरतः कैकयीसुतः।<br>
पपात सहसा हृष्टो हर्षान्मोहमुपागमत्॥ ४०॥<br>
<br>
ततो मुहूर्तादुत्थाय प्रत्याश्वस्य च राघवः।<br>
हनूमन्तमुवाचेदं भरतः प्रियवादिनम्॥ ४१॥<br>
<br>
अशोकजैः प्रीतिमयैः कपिमालिङ्ग्य सम्भ्रमात्।<br>
सिषेच भरतः श्रीमान् विपुलैरश्रुबिन्दुभिः॥ ४२॥<br>
<br>
देवो वा मानुषो वा त्वमनुक्रोशादिहागतः।<br>
प्रियाख्यानस्य ते सौम्य ददामि ब्रुवतः प्रियम्॥ ४३॥<br>
<br>
गवां शतसहस्रं च ग्रामाणां च शतं परम्।<br>
सकुण्डलाः शुभाचारा भार्याः कन्यास्तु षोडश॥ ४४॥<br>
<br>
हेमवर्णाः सुनासोरूः शशिसौम्याननाः स्त्रियः।<br>
सर्वाभरणसम्पन्नाः सम्पन्नाः कुलजातिभिः॥ ४५॥<br>
<br>
निशम्य रामागमनं नृपात्मजः<br>
कपिप्रवीरस्य तदाद्भुतोपमम्।<br>
प्रहर्षितो रामदिदृक्षयाभवत्<br>
पुनश्च हर्षादिदमब्रवीद् वचः॥ ४६॥<br>
<br>
<b>इत्यार्षे श्रीमद्रामायणे वाल्मीकीये आदिकाव्ये युद्धकाण्डे पञ्चविंशत्यधिकशततमः सर्गः ॥ १२५ ॥</b>
