<br>
<b>श्रीमद्वाल्मीकियरामायणे युद्धकाण्डे एकादशाधिकशततमः सर्गः ॥६-१११॥</b><br>
<br>
तासां विलपमानानां तदा राक्षसयोषिताम्।<br>
ज्येष्ठपत्नी प्रिया दीना भर्तारं समुदैक्षत॥ १॥<br>
<br>
दशग्रीवं हतं दृष्ट्वा रामेणाचिन्त्यकर्मणा।<br>
पतिं मन्दोदरी तत्र कृपणा पर्यदेवयत्॥ २॥<br>
<br>
ननु नाम महाबाहो तव वैश्रवणानुज।<br>
क्रुद्धस्य प्रमुखे स्थातुं त्रस्यत्यपि पुरंदरः॥ ३॥<br>
<br>
ऋषयश्च महान्तोऽपि गन्धर्वाश्च यशस्विनः।<br>
ननु नाम तवोद्वेगाच्चारणाश्च दिशो गताः॥ ४॥<br>
<br>
स त्वं मानुषमात्रेण रामेण युधि निर्जितः।<br>
न व्यपत्रपसे राजन् किमिदं राक्षसेश्वर॥ ५॥<br>
<br>
कथं त्रैलोक्यमाक्रम्य श्रिया वीर्येण चान्वितम्।<br>
अविषह्यं जघान त्वां मानुषो वनगोचरः॥ ६॥<br>
<br>
मानुषाणामविषये चरतः कामरूपिणः।<br>
विनाशस्तव रामेण संयुगे नोपपद्यते॥ ७॥<br>
<br>
न चैतत् कर्म रामस्य श्रद्दधामि चमूमुखे।<br>
सर्वतः समुपेतस्य तव तेनाभिमर्षणम्॥ ८॥<br>
<br>
अथवा रामरूपेण कृतान्तः स्वयमागतः।<br>
मायां तव विनाशाय विधायाप्रतितर्किताम्॥ ९॥<br>
<br>
अथवा वासवेन त्वं धर्षितोऽसि महाबल।<br>
वासवस्य तु का शक्तिस्त्वां द्रष्टुमपि संयुगे॥ १०॥<br>
<br>
महाबलं महावीर्यं देवशत्रुं महौजसम्।<br>
व्यक्तमेष महायोगी परमात्मा सनातनः॥ ११॥<br>
<br>
अनादिमध्यनिधनो महतः परमो महान्।<br>
तमसः परमो धाता शङ्खचक्रगदाधरः॥ १२॥<br>
<br>
श्रीवत्सवक्षा नित्यश्रीरजय्यः शाश्वतो ध्रुवः।<br>
मानुषं रूपमास्थाय विष्णुः सत्यपराक्रमः॥ १३॥<br>
<br>
सर्वैः परिवृतो देवैर्वानरत्वमुपागतैः।<br>
सर्वलोकेश्वरः श्रीमाँल्लोकानां हितकाम्यया॥ १४॥<br>
<br>
स राक्षसपरीवारं देवशत्रुं भयावहम्।<br>
इन्द्रियाणि पुरा जित्वा जितं त्रिभुवनं त्वया॥ १५॥<br>
<br>
स्मरद्भिरिव तद् वैरमिन्द्रियैरेव निर्जितः।<br>
यदैव हि जनस्थाने राक्षसैर्बहुभिर्वृतः॥ १६॥<br>
<br>
खरस्तु निहतो भ्राता तदा रामो न मानुषः।<br>
यदैव नगरीं लङ्कां दुष्प्रवेशां सुरैरपि॥ १७॥<br>
<br>
प्रविष्टो हनुमान् वीर्यात् तदैव व्यथिता वयम्।<br>
क्रियतामविरोधश्च राघवेणेति यन्मया॥ १८॥<br>
<br>
उच्यमानो न गृह्णासि तस्येयं व्युष्टिरागता।<br>
अकस्माच्चाभिकामोऽसि सीतां राक्षसपुङ्गव॥ १९॥<br>
<br>
ऐश्वर्यस्य विनाशाय देहस्य स्वजनस्य च।<br>
अरुन्धत्या विशिष्टां तां रोहिण्याश्चापि दुर्मते॥ २०॥<br>
<br>
सीतां धर्षयता मान्यां त्वया ह्यसदृशं कृतम्।<br>
वसुधाया हि वसुधां श्रियाः श्रीं भर्तृवत्सलाम्॥ २१॥<br>
<br>
सीतां सर्वानवद्याङ्गीमरण्ये विजने शुभाम्।<br>
आनयित्वा तु तां दीनां छद्मनाऽऽत्मस्वदूषणम्॥ २२॥<br>
<br>
अप्राप्य तं चैव कामं मैथिलीसंगमे कृतम्।<br>
पतिव्रतायास्तपसा नूनं दग्धोऽसि मे प्रभो॥ २३॥<br>
<br>
तदैव यन्न दग्धस्त्वं धर्षयंस्तनुमध्यमाम्।<br>
देवा बिभ्यति ते सर्वे सेन्द्राः साग्निपुरोगमाः॥ २४॥<br>
<br>
अवश्यमेव लभते फलं पापस्य कर्मणः।<br>
भर्तः पर्यागते काले कर्ता नास्त्यत्र संशयः॥ २५॥<br>
<br>
शुभकृच्छुभमाप्नोति पापकृत् पापमश्नुते।<br>
विभीषणः सुखं प्राप्तस्त्वं प्राप्तः पापमीदृशम्॥ २६॥<br>
<br>
सन्त्यन्याः प्रमदास्तुभ्यं रूपेणाभ्यधिकास्ततः।<br>
अनङ्गवशमापन्नस्त्वं तु मोहान्न बुद्ध्यसे॥ २७॥<br>
<br>
न कुलेन न रूपेण न दाक्षिण्येन मैथिली।<br>
मयाधिका वा तुल्या वा तत् तु मोहान्न बुद्ध्यसे॥ २८॥<br>
<br>
सर्वदा सर्वभूतानां नास्ति मृत्युरलक्षणः।<br>
तव तद्वदयं मृत्युर्मैथिलीकृतलक्षणः॥ २९॥<br>
<br>
सीतानिमित्तजो मृत्युस्त्वया दूरादुपाहृतः।<br>
मैथिली सह रामेण विशोका विहरिष्यति॥ ३०॥<br>
<br>
अल्पपुण्या त्वहं घोरे पतिता शोकसागरे।<br>
कैलासे मन्दरे मेरौ तथा चैत्ररथे वने॥ ३१॥<br>
<br>
देवोद्यानेषु सर्वेषु विहृत्य सहिता त्वया।<br>
विमानेनानुरूपेण या याम्यतुलया श्रिया॥ ३२॥<br>
<br>
पश्यन्ती विविधान् देशांस्तांस्तांश्चित्रस्रगम्बरा।<br>
भ्रंशिता कामभोगेभ्यः सास्मि वीर वधात् तव॥ ३३॥<br>
<br>
सैवान्येवास्मि संवृत्ता धिग्राज्ञां चञ्चलां श्रियम्।<br>
हा राजन् सुकुमारं ते सुभ्रु सुत्वक्समुन्नसम्॥ ३४॥<br>
<br>
कान्तिश्रीद्युतिभिस्तुल्यमिन्दुपद्मदिवाकरैः।<br>
किरीटकूटोज्ज्वलितं ताम्रास्यं दीप्तकुण्डलम्॥ ३५॥<br>
<br>
मदव्याकुललोलाक्षं भूत्वा यत्पानभूमिषु।<br>
विविधस्रग्धरं चारु वल्गुस्मितकथं शुभम्॥ ३६॥<br>
<br>
तदेवाद्य तवैवं हि वक्त्रं न भ्राजते प्रभो।<br>
रामसायकनिर्भिन्नं रक्तं रुधिरविस्रवैः॥ ३७॥<br>
<br>
विशीर्णमेदोमस्तिष्कं रूक्षं स्यन्दनरेणुभिः।<br>
हा पश्चिमा मे सम्प्राप्ता दशा वैधव्यदायिनी॥ ३८॥<br>
<br>
या मयाऽऽसीन्न सम्बुद्धा कदाचिदपि मन्दया।<br>
पिता दानवराजो मे भर्ता मे राक्षसेश्वरः॥ ३९॥<br>
<br>
पुत्रो मे शक्रनिर्जेता इत्यहं गर्विता भृशम्।<br>
दृप्तारिमथनाः क्रूराः प्रख्यातबलपौरुषाः॥ ४०॥<br>
<br>
अकुतश्चिद्भया नाथा ममेत्यासीन्मतिर्ध्रुवा।<br>
तेषामेवंप्रभावाणां युष्माकं राक्षसर्षभाः॥ ४१॥<br>
<br>
कथं भयमसम्बुद्धं मानुषादिदमागतम्।<br>
स्निग्धेन्द्रनीलनीलं तु प्रांशुशैलोपमं महत्॥ ४२॥<br>
<br>
केयूराङ्गदवैदूर्यमुक्ताहारस्रगुज्ज्वलम्।<br>
कान्तं विहारेष्वधिकं दीप्तं संग्रामभूमिषु॥ ४३॥<br>
<br>
भात्याभरणभाभिर्यद् विद्युद्भिरिव तोयदः।<br>
तदेवाद्य शरीरं ते तीक्ष्णैर्नैकशरैश्चितम्॥ ४४॥<br>
<br>
पुनर्दुर्लभसंस्पर्शं परिष्वक्तुं न शक्यते।<br>
श्वाविधः शललैर्यद्वद् बाणैर्लग्नैर्निरन्तरम्॥ ४५॥<br>
<br>
स्वर्पितैर्मर्मसु भृशं संछिन्नस्नायुबन्धनम्।<br>
क्षितौ निपतितं राजन् श्यामं वै रुधिरच्छवि॥ ४६॥<br>
<br>
वज्रप्रहाराभिहतो विकीर्ण इव पर्वतः।<br>
हा स्वप्नः सत्यमेवेदं त्वं रामेण कथं हतः॥ ४७॥<br>
<br>
त्वं मृत्योरपि मृत्युः स्याः कथं मृत्युवशं गतः।<br>
त्रैलोक्यवसुभोक्तारं त्रैलोक्योद्वेगदं महत्॥ ४८॥<br>
<br>
जेतारं लोकपालानां क्षेप्तारं शंकरस्य च।<br>
दृप्तानां निग्रहीतारमाविष्कृतपराक्रमम्॥ ४९॥<br>
<br>
लोकक्षोभयितारं च साधुभूतविदारणम्।<br>
ओजसा दृप्तवाक्यानां वक्तारं रिपुसंनिधौ॥ ५०॥<br>
<br>
स्वयूथभृत्यगोप्तारं हन्तारं भीमकर्मणाम्।<br>
हन्तारं दानवेन्द्राणां यक्षाणां च सहस्रशः॥ ५१॥<br>
<br>
निवातकवचानां तु निग्रहीतारमाहवे।<br>
नैकयज्ञविलोप्तारं त्रातारं स्वजनस्य च॥ ५२॥<br>
<br>
धर्मव्यवस्थाभेत्तारं मायास्रष्टारमाहवे।<br>
देवासुरनृकन्यानामाहर्तारं ततस्ततः॥ ५३॥<br>
<br>
शत्रुस्त्रीशोकदातारं नेतारं स्वजनस्य च।<br>
लङ्काद्वीपस्य गोप्तारं कर्तारं भीमकर्मणाम्॥ ५४॥<br>
<br>
अस्माकं कामभोगानां दातारं रथिनां वरम्।<br>
एवंप्रभावं भर्तारं दृष्ट्वा रामेण पातितम्॥ ५५॥<br>
<br>
स्थिरास्मि या देहमिमं धारयामि हतप्रिया।<br>
शयनेषु महार्हेषु शयित्वा राक्षसेश्वर॥ ५६॥<br>
<br>
इह कस्मात् प्रसुप्तोऽसि धरण्यां रेणुगुण्ठितः।<br>
यदा मे तनयः शस्तो लक्ष्मणेनेन्द्रजिद् युधि॥ ५७॥<br>
<br>
तदा त्वभिहता तीव्रमद्य त्वस्मिन् निपातिता।<br>
साहं बन्धुजनैर्हीना हीना नाथेन च त्वया॥ ५८॥<br>
<br>
विहीना कामभोगैश्च शोचिष्ये शाश्वतीः समाः।<br>
प्रपन्नो दीर्घमध्वानं राजन्नद्य सुदुर्गमम्॥ ५९॥<br>
<br>
नय मामपि दुःखार्तां न वर्तिष्ये त्वया विना।<br>
कस्मात् त्वं मां विहायेह कृपणां गन्तुमिच्छसि॥ ६०॥<br>
<br>
दीनां विलपतीं मन्दां किं च मां नाभिभाषसे।<br>
दृष्ट्वा न खल्वभिक्रुद्धो मामिहानवगुण्ठिताम्॥ ६१॥<br>
<br>
निर्गतां नगरद्वारात् पद‍्भ्यामेवागतां प्रभो।<br>
पश्येष्टदार दारांस्ते भ्रष्टलज्जावगुण्ठनान्॥ ६२॥<br>
<br>
बहिर्निष्पतितान् सर्वान् कथं दृष्ट्वा न कुप्यसि।<br>
अयं क्रीडासहायस्तेऽनाथो लालप्यते जनः॥ ६३॥<br>
<br>
न चैनमाश्वासयसि किं वा न बहुमन्यसे।<br>
यास्त्वया विधवा राजन् कृता नैकाः कुलस्त्रियः॥ ६४॥<br>
<br>
पतिव्रता धर्मरता गुरुशुश्रूषणे रताः।<br>
ताभिः शोकाभितप्ताभिः शप्तः परवशं गतः॥ ६५॥<br>
<br>
त्वया विप्रकृताभिश्च तदा शप्तस्तदागतम्।<br>
प्रवादः सत्यमेवायं त्वां प्रति प्रायशो नृप॥ ६६॥<br>
<br>
पतिव्रतानां नाकस्मात् पतन्त्यश्रूणि भूतले।<br>
कथं च नाम ते राजँल्लोकानाक्रम्य तेजसा॥ ६७॥<br>
<br>
नारीचौर्यमिदं क्षुद्रं कृतं शौण्डीर्यमानिना।<br>
अपनीयाश्रमाद् रामं यन्मृगच्छद्मना त्वया॥ ६८॥<br>
<br>
आनीता रामपत्नी सा अपनीय च लक्ष्मणम्।<br>
कातर्यं च न ते युद्धे कदाचित् संस्मराम्यहम्॥ ६९॥<br>
<br>
तत् तु भाग्यविपर्यासान्नूनं ते पक्वलक्षणम्।<br>
अतीतानागतार्थज्ञो वर्तमानविचक्षणः॥ ७०॥<br>
<br>
मैथिलीमाहृतां दृष्ट्वा ध्यात्वा निःश्वस्य चायतम्।<br>
सत्यवाक् स महाबाहो देवरो मे यदब्रवीत्॥ ७१॥<br>
<br>
अयं राक्षसमुख्यानां विनाशः प्रत्युपस्थितः।<br>
कामक्रोधसमुत्थेन व्यसनेन प्रसङ्गिना॥ ७२॥<br>
<br>
निवृत्तस्त्वत्कृतेनार्थः सोऽयं मूलहरो महान्।<br>
त्वया कृतमिदं सर्वमनाथं राक्षसं कुलम्॥ ७३॥<br>
<br>
नहि त्वं शोचितव्यो मे प्रख्यातबलपौरुषः।<br>
स्त्रीस्वभावात् तु मे बुद्धिः कारुण्ये परिवर्तते॥ ७४॥<br>
<br>
सुकृतं दुष्कृतं च त्वं गृहीत्वा स्वां गतिं गतः।<br>
आत्मानमनुशोचामि त्वद्विनाशेन दुःखिताम्॥ ७५॥<br>
<br>
सुहृदां हितकामानां न श्रुतं वचनं त्वया।<br>
भ्रातॄणां चैव कात्स्‍‍र्न्येन हितमुक्तं दशानन॥ ७६॥<br>
<br>
हेत्वर्थयुक्तं विधिवच्छ्रेयस्करमदारुणम्।<br>
विभीषणेनाभिहितं न कृतं हेतुमत् त्वया॥ ७७॥<br>
<br>
मारीचकुम्भकर्णाभ्यां वाक्यं मम पितुस्तथा।<br>
न कृतं वीर्यमत्तेन तस्येदं फलमीदृशम्॥ ७८॥<br>
<br>
नीलजीमूतसंकाश पीताम्बर शुभाङ्गद।<br>
स्वगात्राणि विनिक्षिप्य किं शेषे रुधिरावृतः॥ ७९॥<br>
<br>
प्रसुप्त इव शोकार्तां किं मां न प्रतिभाषसे।<br>
महावीर्यस्य दक्षस्य संयुगेष्वपलायिनः॥ ८०॥<br>
<br>
यातुधानस्य दौहित्रीं किं मां न प्रतिभाषसे।<br>
उत्तिष्ठोत्तिष्ठ किं शेषे नवे परिभवे कृते॥ ८१॥<br>
<br>
अद्य वै निर्भया लङ्कां प्रविष्टाः सूर्यरश्मयः।<br>
येन सूदयसे शत्रून् समरे सूर्यवर्चसा॥ ८२॥<br>
<br>
वज्रं वज्रधरस्येव सोऽयं ते सततार्चितः।<br>
रणे बहुप्रहरणो हेमजालपरिष्कृतः॥ ८३॥<br>
<br>
परिघो व्यवकीर्णस्ते बाणैश्छिन्नः सहस्रधा।<br>
प्रियामिवोपसंगृह्य किं शेषे रणमेदिनीम्॥ ८४॥<br>
<br>
अप्रियामिव कस्माच्च मां नेच्छस्यभिभाषितुम्।<br>
धिगस्तु हृदयं यस्या ममेदं न सहस्रधा॥ ८५॥<br>
<br>
त्वयि पञ्चत्वमापन्ने फलते शोकपीडितम्।<br>
इत्येवं विलपन्ती सा बाष्पपर्याकुलेक्षणा॥ ८६॥<br>
<br>
स्नेहोपस्कन्नहृदया तदा मोहमुपागमत्।<br>
कश्मलाभिहता सन्ना बभौ सा रावणोरसि॥ ८७॥<br>
<br>
संध्यानुरक्ते जलदे दीप्ता विद्युदिवोज्ज्वला।<br>
तथागतां समुत्थाप्य सपत्न्यस्तां भृशातुराः॥ ८८॥<br>
<br>
पर्यवस्थापयामासू रुदत्यो रुदतीं भृशम्।<br>
किं ते न विदिता देवि लोकानां स्थितिरध्रुवा॥ ८९॥<br>
<br>
दशाविभागपर्याये राज्ञां वै चञ्चलाः श्रियः।<br>
इत्येवमुच्यमाना सा सशब्दं प्ररुरोद ह॥ ९०॥<br>
<br>
स्नपयन्ती तदास्रेण स्तनौ वक्त्रं सुनिर्मलम्।<br>
एतस्मिन्नन्तरे रामो विभीषणमुवाच ह॥ ९१॥<br>
<br>
संस्कारः क्रियतां भ्रातुः स्त्रीगणः परिसान्त्व्यताम्।<br>
तमुवाच ततो धीमान् विभीषण इदं वचः॥ ९२॥<br>
<br>
विमृश्य बुद्ध्या प्रश्रितं धर्मार्थसहितं हितम्।<br>
त्यक्तधर्मव्रतं क्रूरं नृशंसमनृतं तथा॥ ९३॥<br>
<br>
नाहमर्हामि संस्कर्तुं परदाराभिमर्शनम्।<br>
भ्रातृरूपो हि मे शत्रुरेष सर्वाहिते रतः॥ ९४॥<br>
<br>
रावणो नार्हते पूजां पूज्योऽपि गुरुगौरवात्।<br>
नृशंस इति मां राम वक्ष्यन्ति मनुजा भुवि॥ ९५॥<br>
<br>
श्रुत्वा तस्यागुणान् सर्वे वक्ष्यन्ति सुकृतं पुनः।<br>
तच्छ्रुत्वा परमप्रीतो रामो धर्मभृतां वरः॥ ९६॥<br>
<br>
विभीषणमुवाचेदं वाक्यज्ञं वाक्यकोविदः।<br>
तवापि मे प्रियं कार्यं त्वत्प्रभावान्मया जितम्॥ ९७॥<br>
<br>
अवश्यं तु क्षमं वाच्यो मया त्वं राक्षसेश्वर।<br>
अधर्मानृतसंयुक्तः कामं त्वेष निशाचरः॥ ९८॥<br>
<br>
तेजस्वी बलवाञ्छूरः संग्रामेषु च नित्यशः।<br>
शतक्रतुमुखैर्देवैः श्रूयते न पराजितः॥ ९९॥<br>
<br>
महात्मा बलसम्पन्नो रावणो लोकरावणः।<br>
मरणान्तानि वैराणि निर्वृत्तं नः प्रयोजनम्॥ १००॥<br>
<br>
क्रियतामस्य संस्कारो ममाप्येष यथा तव।<br>
त्वत्सकाशान्महाबाहो संस्कारं विधिपूर्वकम्॥ १०१॥<br>
<br>
क्षिप्रमर्हति धर्मेण त्वं यशोभाग् भविष्यसि।<br>
राघवस्य वचः श्रुत्वा त्वरमाणो विभीषणः॥ १०२॥<br>
<br>
संस्कारयितुमारेभे भ्रातरं रावणं हतम्।<br>
स प्रविश्य पुरीं लङ्कां राक्षसेन्द्रो विभीषणः॥ १०३॥<br>
<br>
रावणस्याग्निहोत्रं तु निर्यापयति सत्वरम्।<br>
शकटान् दारुरूपाणि अग्नीन् वै याजकांस्तथा॥ १०४॥<br>
<br>
तथा चन्दनकाष्ठानि काष्ठानि विविधानि च।<br>
अगरूणि सुगन्धीनि गन्धांश्च सुरभींस्तथा॥ १०५॥<br>
<br>
मणिमुक्ताप्रवालानि निर्यापयति राक्षसः।<br>
आजगाम मुहूर्तेन राक्षसैः परिवारितः॥ १०६॥<br>
<br>
ततो माल्यवता सार्धं क्रियामेव चकार सः।<br>
सौवर्णीं शिबिकां दिव्यामारोप्य क्षौमवाससम्॥ १०७॥<br>
<br>
रावणं राक्षसाधीशमश्रुवर्णमुखा द्विजाः।<br>
तूर्यघोषैश्च विविधैः स्तुवद्भिश्चाभिनन्दितम्॥ १०८॥<br>
<br>
पताकाभिश्च चित्राभिः सुमनोभिश्च चित्रिताम्।<br>
उत्क्षिप्य शिबिकां तां तु विभीषणपुरोगमाः॥ १०९॥<br>
<br>
दक्षिणाभिमुखाः सर्वे गृह्य काष्ठानि भेजिरे।<br>
अग्नयो दीप्यमानास्ते तदाध्वर्युसमीरिताः॥ ११०॥<br>
<br>
शरणाभिगताः सर्वे पुरस्तात् तस्य ते ययुः।<br>
अन्तःपुराणि सर्वाणि रुदमानानि सत्वरम्॥ १११॥<br>
<br>
पृष्ठतोऽनुययुस्तानि प्लवमानानि सर्वतः।<br>
रावणं प्रयते देशे स्थाप्य ते भृशदुःखिताः॥ ११२॥<br>
<br>
चितां चन्दनकाष्ठैश्च पद्मकोशीरचन्दनैः।<br>
ब्राह्म्या संवर्तयामासू राङ्कवास्तरणावृताम्॥ ११३॥<br>
<br>
प्रचक्रू राक्षसेन्द्रस्य पितृमेधमनुत्तमम्।<br>
वेदिं च दक्षिणाप्राचीं यथास्थानं च पावकम्॥ ११४॥<br>
<br>
पृषदाज्येन सम्पूर्णं स्रुवं स्कन्धे प्रचिक्षिपुः।<br>
पादयोः शकटं प्रापुरूर्वोश्चोलूखलं तदा॥ ११५॥<br>
<br>
दारुपात्राणि सर्वाणि अरणिं चोत्तरारणिम्।<br>
दत्त्वा तु मुसलं चान्यं यथास्थानं विचक्रमुः॥ ११६॥<br>
<br>
शास्त्रदृष्टेन विधिना महर्षिविहितेन च।<br>
तत्र मेध्यं पशुं हत्वा राक्षसेन्द्रस्य राक्षसाः॥ ११७॥<br>
<br>
परिस्तरणिकां राज्ञो घृताक्तां समवेशयन्।<br>
गन्धैर्माल्यैरलंकृत्य रावणं दीनमानसाः॥ ११८॥<br>
<br>
विभीषणसहायास्ते वस्त्रैश्च विविधैरपि।<br>
लाजैरवकिरन्ति स्म बाष्पपूर्णमुखास्तथा॥ ११९॥<br>
<br>
स ददौ पावकं तस्य विधियुक्तं विभीषणः।<br>
स्नात्वा चैवार्द्रवस्त्रेण तिलान् दर्भविमिश्रितान्॥ १२०॥<br>
<br>
उदकेन च सम्मिश्रान् प्रदाय विधिपूर्वकम्।<br>
ताः स्त्रियोऽनुनयामास सान्त्वयित्वा पुनः पुनः॥ १२१॥<br>
<br>
गम्यतामिति ताः सर्वा विविशुर्नगरं ततः।<br>
प्रविष्टासु पुरीं स्त्रीषु राक्षसेन्द्रो विभीषणः।<br>
रामपार्श्वमुपागम्य समतिष्ठद् विनीतवत्॥ १२२॥<br>
<br>
रामोऽपि सह सैन्येन ससुग्रीवः सलक्ष्मणः।<br>
हर्षं लेभे रिपुं हत्वा वृत्रं वज्रधरो यथा॥ १२३॥<br>
<br>
ततो विमुक्त्वा सशरं शरासनं<br>
महेन्द्रदत्तं कवचं स तन्महत्।<br>
विमुच्य रोषं रिपुनिग्रहात् ततो<br>
रामः स सौम्यत्वमुपागतोऽरिहा॥ १२४॥<br>
<br>
<b>इत्यार्षे श्रीमद्रामायणे वाल्मीकीये आदिकाव्ये युद्धकाण्डे एकादशाधिकशततमः सर्गः ॥ १११ ॥</b>
