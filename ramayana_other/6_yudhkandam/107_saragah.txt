<br>
<b>श्रीमद्वाल्मीकियरामायणे युद्धकाण्डे सप्ताधिकशततमः सर्गः ॥६-१०७॥</b><br>
<br>
ततः प्रवृत्तं सुक्रूरं रामरावणयोस्तदा।<br>
सुमहद् द्वैरथं युद्धं सर्वलोकभयावहम्॥ १॥<br>
<br>
ततो राक्षससैन्यं च हरीणां च महद‍्बलम्।<br>
प्रगृहीतप्रहरणं निश्चेष्टं समवर्तत॥ २॥<br>
<br>
सम्प्रयुद्धौ तु तौ दृष्ट्वा बलवन्नरराक्षसौ।<br>
व्याक्षिप्तहृदयाः सर्वे परं विस्मयमागताः॥ ३॥<br>
<br>
नानाप्रहरणैर्व्यग्रैर्भुजैर्विस्मितबुद्धयः।<br>
तस्थुः प्रेक्ष्य च संग्रामं नाभिजग्मुः परस्परम्॥ ४॥<br>
<br>
रक्षसां रावणं चापि वानराणां च राघवम्।<br>
पश्यतां विस्मिताक्षाणां सैन्यं चित्रमिवाबभौ॥ ५॥<br>
<br>
तौ तु तत्र निमित्तानि दृष्ट्वा राघवरावणौ।<br>
कृतबुद्धी स्थिरामर्षौ युयुधाते ह्यभीतवत्॥ ६॥<br>
<br>
जेतव्यमिति काकुत्स्थो मर्तव्यमिति रावणः।<br>
धृतौ स्ववीर्यसर्वस्वं युद्धेऽदर्शयतां तदा॥ ७॥<br>
<br>
ततः क्रोधाद् दशग्रीवः शरान् संधाय वीर्यवान्।<br>
मुमोच ध्वजमुद्दिश्य राघवस्य रथे स्थितम्॥ ८॥<br>
<br>
ते शरास्तमनासाद्य पुरंदररथध्वजम्।<br>
रथशक्तिं परामृश्य निपेतुर्धरणीतले॥ ९॥<br>
<br>
ततो रामोऽपि संक्रुद्धश्चापमाकृष्य वीर्यवान्।<br>
कृतप्रतिकृतं कर्तुं मनसा सम्प्रचक्रमे॥ १०॥<br>
<br>
रावणध्वजमुद्दिश्य मुमोच निशितं शरम्।<br>
महासर्पमिवासह्यं ज्वलन्तं स्वेन तेजसा॥ ११॥<br>
<br>
रामश्चिक्षेप तेजस्वी केतुमुद्दिश्य सायकम्।<br>
जगाम स महीं छित्त्वा दशग्रीवध्वजं शरः॥ १२॥<br>
<br>
स निकृत्तोऽपतद् भूमौ रावणस्यन्दनध्वजः।<br>
ध्वजस्योन्मथनं दृष्ट्वा रावणः स महाबलः॥ १३॥<br>
<br>
सम्प्रदीप्तोऽभवत् क्रोधादमर्षात् प्रदहन्निव।<br>
स रोषवशमापन्नः शरवर्षं ववर्ष ह॥ १४॥<br>
<br>
रामस्य तुरगान् दीप्तैः शरैर्विव्याध रावणः।<br>
ते दिव्या हरयस्तत्र नास्खलन्नापि बभ्रमुः॥ १५॥<br>
<br>
बभूवुः स्वस्थहृदयाः पद्मनालैरिवाहताः।<br>
तेषामसम्भ्रमं दृष्ट्वा वाजिनां रावणस्तदा॥ १६॥<br>
<br>
भूय एव सुसंक्रुद्धः शरवर्षं मुमोच ह।<br>
गदाश्च परिघांश्चैव चक्राणि मुसलानि च॥ १७॥<br>
<br>
गिरिशृङ्गाणि वृक्षांश्च तथा शूलपरश्वधान्।<br>
मायाविहितमेतत् तु शस्त्रवर्षमपातयत्।<br>
सहस्रशस्तदा बाणानश्रान्तहृदयोद्यमः॥ १८॥<br>
<br>
तुमुलं त्रासजननं भीमं भीमप्रतिस्वनम्।<br>
तद् वर्षमभवद् युद्धे नैकशस्त्रमयं महत्॥ १९॥<br>
<br>
विमुच्य राघवरथं समन्ताद् वानरे बले।<br>
सायकैरन्तरिक्षं च चकार सुनिरन्तरम्॥ २०॥<br>
<br>
मुमोच च दशग्रीवो निःसङ्गेनान्तरात्मना।<br>
व्यायच्छमानं तं दृष्ट्वा तत्परं रावणं रणे॥ २१॥<br>
<br>
प्रहसन्निव काकुत्स्थः संदधे निशितान् शरान्।<br>
स मुमोच ततो बाणान् शतशोऽथ सहस्रशः॥ २२॥<br>
<br>
तान् दृष्ट्वा रावणश्चक्रे स्वशरैः खं निरन्तरम्।<br>
ताभ्यां नियुक्तेन तदा शरवर्षेण भास्वता॥ २३॥<br>
<br>
शरबद्धमिवाभाति द्वितीयं भास्वदम्बरम्।<br>
नानिमित्तोऽभवद् बाणो नानिर्भेत्ता न निष्फलः॥ २४॥<br>
<br>
अन्योन्यमभिसंहत्य निपेतुर्धरणीतले।<br>
तथा विसृजतोर्बाणान् रामरावणयोर्मृधे॥ २५॥<br>
<br>
प्रायुध्येतामविच्छिन्नमस्यन्तौ सव्यदक्षिणम्।<br>
चक्रतुश्च शरैर्घोरैर्निरुच्छ्वासमिवाम्बरम्॥ २६॥<br>
<br>
रावणस्य हयान् रामो हयान् रामस्य रावणः।<br>
जघ्नतुस्तौ तदान्योन्यं कृतानुकृतकारिणौ॥ २७॥<br>
<br>
एवं तु तौ सुसंक्रुद्धौ चक्रतुर्युद्धमुत्तमम्।<br>
मुहूर्तमभवद् युद्धं तुमुलं रोमहर्षणम्॥ २८॥<br>
<br>
तौ तथा युध्यमानौ तु समरे रामरावणौ।<br>
ददृशुः सर्वभूतानि विस्मितेनान्तरात्मना॥ २९॥<br>
<br>
अर्दयन्तौ तु समरे तयोस्तौ स्यन्दनोत्तमौ।<br>
परस्परमभिक्रुद्धौ परस्परमभिद्रुतौ॥ ३०॥<br>
<br>
परस्परवधे युक्तौ घोररूपौ बभूवतुः।<br>
मण्डलानि च वीथीश्च गतप्रत्यागतानि च॥ ३१॥<br>
<br>
दर्शयन्तौ बहुविधां सूतौ सारथ्यजां गतिम्।<br>
अर्दयन् रावणं रामो राघवं चापि रावणः॥ ३२॥<br>
<br>
गतिवेगं समापन्नौ प्रवर्तननिवर्तने।<br>
क्षिपतोः शरजालानि तयोस्तौ स्यन्दनोत्तमौ॥ ३३॥<br>
<br>
चेरतुः संयुगमहीं सासारौ जलदाविव।<br>
दर्शयित्वा तदा तौ तु गतिं बहुविधां रणे॥ ३४॥<br>
<br>
परस्परस्याभिमुखौ पुनरेव च तस्थतुः।<br>
धुरं धुरेण रथयोर्वक्त्रं वक्त्रेण वाजिनाम्॥ ३५॥<br>
<br>
पताकाश्च पताकाभिः समीयुः स्थितयोस्तदा।<br>
रावणस्य ततो रामो धनुर्मुक्तैः शितैः शरैः॥ ३६॥<br>
<br>
चतुर्भिश्चतुरो दीप्तान् हयान् प्रत्यपसर्पयत्।<br>
स क्रोधवशमापन्नो हयानामपसर्पणे॥ ३७॥<br>
<br>
मुमोच निशितान् बाणान् राघवाय दशाननः।<br>
सोऽतिविद्धो बलवता दशग्रीवेण राघवः॥ ३८॥<br>
<br>
जगाम न विकारं च न चापि व्यथितोऽभवत्।<br>
चिक्षेप च पुनर्बाणान् वज्रसारसमस्वनान्॥ ३९॥<br>
<br>
सारथिं वज्रहस्तस्य समुद्दिश्य दशाननः।<br>
मातलेस्तु महावेगाः शरीरे पतिताः शराः॥ ४०॥<br>
<br>
न सूक्ष्ममपि सम्मोहं व्यथां वा प्रददुर्युधि।<br>
तया धर्षणया क्रुद्धो मातलेर्न तथाऽऽत्मनः॥ ४१॥<br>
<br>
चकार शरजालेन राघवो विमुखं रिपुम्।<br>
विंशतिं त्रिंशतिं षष्टिं शतशोऽथ सहस्रशः॥ ४२॥<br>
<br>
मुमोच राघवो वीरः सायकान् स्यन्दने रिपोः।<br>
रावणोऽपि ततः क्रुद्धो रथस्थो राक्षसेश्वरः॥ ४३॥<br>
<br>
गदामुसलवर्षेण रामं प्रत्यर्दयद् रणे।<br>
तत् प्रवृत्तं पुनर्युद्धं तुमुलं रोमहर्षणम्॥ ४४॥<br>
<br>
गदानां मुसलानां च परिघाणां च निःस्वनैः।<br>
शराणां पुङ्खवातैश्च क्षुभिताः सप्त सागराः॥ ४५॥<br>
<br>
क्षुब्धानां सागराणां च पातालतलवासिनः।<br>
व्यथिता दानवाः सर्वे पन्नगाश्च सहस्रशः॥ ४६॥<br>
<br>
चकम्पे मेदिनी कृत्स्ना सशैलवनकानना।<br>
भास्करो निष्प्रभश्चासीन्न ववौ चापि मारुतः॥ ४७॥<br>
<br>
ततो देवाः सगन्धर्वाः सिद्धाश्च परमर्षयः।<br>
चिन्तामापेदिरे सर्वे सकिंनरमहोरगाः॥ ४८॥<br>
<br>
स्वस्ति गोब्राह्मणेभ्यस्तु लोकास्तिष्ठन्तु शाश्वताः।<br>
जयतां राघवः संख्ये रावणं राक्षसेश्वरम्॥ ४९॥<br>
<br>
एवं जपन्तोऽपश्यंस्ते देवाः सर्षिगणास्तदा।<br>
रामरावणयोर्युद्धं सुघोरं रोमहर्षणम्॥ ५०॥<br>
<br>
गन्धर्वाप्सरसां सङ्घा दृष्ट्वा युद्धमनूपमम्।<br>
गगनं गगनाकारं सागरः सागरोपमः॥ ५१॥<br>
<br>
रामरावणयोर्युद्धं रामरावणयोरिव।<br>
एवं ब्रुवन्तो ददृशुस्तद् युद्धं रामरावणम्॥ ५२॥<br>
<br>
ततः क्रोधान्महाबाहू रघूणां कीर्तिवर्धनः।<br>
संधाय धनुषा रामः शरमाशीविषोपमम्॥ ५३॥<br>
<br>
रावणस्य शिरोऽच्छिन्दच्छ्रीमज्ज्वलितकुण्डलम्।<br>
तच्छिरः पतितं भूमौ दृष्टं लोकैस्त्रिभिस्तदा॥ ५४॥<br>
<br>
तस्यैव सदृशं चान्यद् रावणस्योत्थितं शिरः।<br>
तत् क्षिप्तं क्षिप्रहस्तेन रामेण क्षिप्रकारिणा॥ ५५॥<br>
<br>
द्वितीयं रावणशिरश्छिन्नं संयति सायकैः।<br>
छिन्नमात्रं च तच्छीर्षं पुनरेव प्रदृश्यते॥ ५६॥<br>
<br>
तदप्यशनिसंकाशैश्छिन्नं रामस्य सायकैः।<br>
एवमेव शतं छिन्नं शिरसां तुल्यवर्चसाम्॥ ५७॥<br>
<br>
न चैव रावणस्यान्तो दृश्यते जीवितक्षये।<br>
ततः सर्वास्त्रविद् वीरः कौसल्यानन्दवर्धनः॥ ५८॥<br>
<br>
मार्गणैर्बहुभिर्युक्तश्चिन्तयामास राघवः।<br>
मारीचो निहतो यैस्तु खरो यैस्तु सदूषणः॥ ५९॥<br>
<br>
क्रौञ्चावटे विराधस्तु कबन्धो दण्डकावने।<br>
यैः साला गिरयो भग्ना वाली च क्षुभितोऽम्बुधिः॥ ६०॥<br>
<br>
त इमे सायकाः सर्वे युद्धे प्रात्ययिका मम।<br>
किं नु तत् कारणं येन रावणे मन्दतेजसः॥ ६१॥<br>
<br>
इति चिन्तापरश्चासीदप्रमत्तश्च संयुगे।<br>
ववर्ष शरवर्षाणि राघवो रावणोरसि॥ ६२॥<br>
<br>
रावणोऽपि ततः क्रुद्धो रथस्थो राक्षसेश्वरः।<br>
गदामुसलवर्षेण रामं प्रत्यर्दयद् रणे॥ ६३॥<br>
<br>
तत् प्रवृत्तं महद् युद्धं तुमुलं रोमहर्षणम्।<br>
अन्तरिक्षे च भूमौ च पुनश्च गिरिमूर्धनि॥ ६४॥<br>
<br>
देवदानवयक्षाणां पिशाचोरगरक्षसाम्।<br>
पश्यतां तन्महद् युद्धं सर्वरात्रमवर्तत॥ ६५॥<br>
<br>
नैव रात्रिं न दिवसं न मुहूर्तं न च क्षणम्।<br>
रामरावणयोर्युद्धं विराममुपगच्छति॥ ६६॥<br>
<br>
दशरथसुतराक्षसेन्द्रयोस्तयो-<br>
र्जयमनवेक्ष्य रणे स राघवस्य।<br>
सुरवररथसारथिर्महात्मा<br>
रणरतराममुवाच वाक्यमाशु॥ ६७॥<br>
<br>
<b>इत्यार्षे श्रीमद्रामायणे वाल्मीकीये आदिकाव्ये श्रीमद्युद्धकाण्डे सप्ताधिकशततमः सर्गः ॥ १०७ ॥</b>
