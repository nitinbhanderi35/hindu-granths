<br>
<b>श्रीमद्वाल्मीकियरामायणे युद्धकाण्डे षट्षष्टितमः सर्गः ॥६-६६॥</b><br>
<br>
स लङ्घयित्वा प्राकारं गिरिकूटोपमो महान्।<br>
निर्ययौ नगरात् तूर्णं कुम्भकर्णो महाबलः॥ १॥<br>
<br>
ननाद च महानादं समुद्रमभिनादयन्।<br>
विजयन्निव निर्घातान् विधमन्निव पर्वतान्॥ २॥<br>
<br>
तमवध्यं मघवता यमेन वरुणेन वा।<br>
प्रेक्ष्य भीमाक्षमायान्तं वानरा विप्रदुद्रुवुः॥ ३॥<br>
<br>
तांस्तु विप्रद्रुतान् दृष्ट्वा राजपुत्रोऽङ्गदोऽब्रवीत्।<br>
नलं नीलं गवाक्षं च कुमुदं च महाबलम्॥ ४॥<br>
<br>
आत्मनस्तानि विस्मृत्य वीर्याण्यभिजनानि च।<br>
क्व गच्छत भयत्रस्ताः प्राकृता हरयो यथा॥ ५॥<br>
<br>
साधु सौम्या निवर्तध्वं किं प्राणान् परिरक्षथ।<br>
नालं युद्धाय वै रक्षो महतीयं विभीषिका॥ ६॥<br>
<br>
महतीमुत्थितामेनां राक्षसानां विभीषिकाम्।<br>
विक्रमाद् विधमिष्यामो निवर्तध्वं प्लवङ्गमाः॥ ७॥<br>
<br>
कृच्छ्रेण तु समाश्वस्य संगम्य च ततस्ततः।<br>
वृक्षान् गृहीत्वा हरयः सम्प्रतस्थू रणाजिरे॥ ८॥<br>
<br>
ते निवर्त्य तु संरब्धाः कुम्भकर्णं वनौकसः।<br>
निजघ्नुः परमक्रुद्धाः समदा इव कुञ्जराः॥ ९॥<br>
<br>
प्रांशुभिर्गिरिशृङ्गैश्च शिलाभिश्च महाबलाः।<br>
पादपैः पुष्पिताग्रैश्च हन्यमानो न कम्पते॥ १०॥<br>
<br>
तस्य गात्रेषु पतिता भिद्यन्ते बहवः शिलाः।<br>
पादपाः पुष्पिताग्राश्च भग्नाः पेतुर्महीतले॥ ११॥<br>
<br>
सोऽपि सैन्यानि संक्रुद्धौ वानराणां महौजसाम्।<br>
ममन्थ परमायत्तो वनान्यग्निरिवोत्थितः॥ १२॥<br>
<br>
लोहितार्द्रास्तु बहवः शेरते वानरर्षभाः।<br>
निरस्ताः पतिता भूमौ ताम्रपुष्पा इव द्रुमाः॥ १३॥<br>
<br>
लङ्घयन्तः प्रधावन्तो वानरा नावलोकयन्।<br>
केचित् समुद्रे पतिताः केचिद् गगनमास्थिताः॥ १४॥<br>
<br>
वध्यमानास्तु ते वीरा राक्षसेन च लीलया।<br>
सागरं येन ते तीर्णाः पथा तेनैव दुद्रुवुः॥ १५॥<br>
<br>
ते स्थलानि तदा निम्नं विवर्णवदना भयात्।<br>
ऋक्षा वृक्षान् समारूढाः केचित् पर्वतमाश्रिताः॥ १६॥<br>
<br>
ममज्जुरर्णवे केचिद् गुहाः केचित् समाश्रिताः।<br>
निपेतुः केचिदपरे केचिन्नैवावतस्थिरे।<br>
केचिद् भूमौ निपतिताः केचित् सुप्ता मृता इव॥ १७॥<br>
<br>
तान् समीक्ष्याङ्गदो भग्नान् वानरानिदमब्रवीत्।<br>
अवतिष्ठत युध्यामो निवर्तध्वं प्लवंगमाः॥ १८॥<br>
<br>
भग्नानां वो न पश्यामि परिक्रम्य महीमिमाम्।<br>
स्थानं सर्वे निवर्तध्वं किं प्राणान् परिरक्षथ॥ १९॥<br>
<br>
निरायुधानां क्रमतामसङ्गगतिपौरुषाः।<br>
दारा ह्युपहसिष्यन्ति स वै घातः सुजीवताम्॥ २०॥<br>
<br>
कुलेषु जाताः सर्वेऽस्मिन् विस्तीर्णेषु महत्सु च।<br>
क्व गच्छत भयत्रस्ताः प्राकृता हरयो यथा।<br>
अनार्याः खलु यद्भीतास्त्यक्त्वा वीर्यं प्रधावत॥ २१॥<br>
<br>
विकत्थनानि वो यानि भवद्भिर्जनसंसदि।<br>
तानि वः क्व नु यातानि सोदग्राणि हितानि च॥ २२॥<br>
<br>
भीरोः प्रवादाः श्रूयन्ते यस्तु जीवति धिक्कृतः।<br>
मार्गः सत्पुरुषैर्जुष्टः सेव्यतां त्यज्यतां भयम्॥ २३॥<br>
<br>
शयामहे वा निहताः पृथिव्यामल्पजीविताः।<br>
प्राप्नुयामो ब्रह्मलोकं दुष्प्रापं च कुयोधिभिः॥ २४॥<br>
<br>
अवाप्नुयामः कीर्तिं वा निहत्वा शत्रुमाहवे।<br>
निहता वीरलोकस्य भोक्ष्यामो वसु वानराः॥ २५॥<br>
<br>
न कुम्भकर्णः काकुत्स्थं दृष्ट्वा जीवन् गमिष्यति।<br>
दीप्यमानमिवासाद्य पतङ्गो ज्वलनं यथा॥ २६॥<br>
<br>
पलायनेन चोद्दिष्टाः प्राणान् रक्षामहे वयम्।<br>
एकेन बहवो भग्ना यशो नाशं गमिष्यति॥ २७॥<br>
<br>
एवं ब्रुवाणं तं शूरमङ्गदं कनकाङ्गदम्।<br>
द्रवमाणास्ततो वाक्यमूचुः शूरविगर्हितम्॥ २८॥<br>
<br>
कृतं नः कदनं घोरं कुम्भकर्णेन रक्षसा।<br>
न स्थानकालो गच्छामो दयितं जीवितं हि नः॥ २९॥<br>
<br>
एतावदुक्त्वा वचनं सर्वे ते भेजिरे दिशः।<br>
भीमं भीमाक्षमायान्तं दृष्ट्वा वानरयूथपाः॥ ३०॥<br>
<br>
द्रवमाणास्तु ते वीरा अङ्गदेन बलीमुखाः।<br>
सान्त्वनैश्चानुमानैश्च ततः सर्वे निवर्तिताः॥ ३१॥<br>
<br>
प्रहर्षमुपनीताश्च वालिपुत्रेण धीमता।<br>
आज्ञाप्रतीक्षास्तस्थुश्च सर्वे वानरयूथपाः॥ ३२॥<br>
<br>
ऋषभशरभमैन्दधूम्रनीलाः<br>
कुमुदसुषेणगवाक्षरम्भताराः।<br>
द्विविदपनसवायुपुत्रमुख्या-<br>
स्त्वरिततराभिमुखं रणं प्रयाताः॥ ३३॥<br>
<br>
<b>इत्यार्षे श्रीमद्रामायणे वाल्मीकीये आदिकाव्ये युद्धकाण्डे षट्षष्टितमः सर्गः ॥ ६६ ॥</b><br>
