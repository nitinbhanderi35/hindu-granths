<br>
<b>श्रीमद्वाल्मीकियरामायणे युद्धकाण्डे द्व्यधिकशततमः सर्गः ॥६-१०२॥</b><br>
<br>
लक्ष्मणेन तु तद् वाक्यमुक्तं श्रुत्वा स राघवः।<br>
संदधे परवीरघ्नो धनुरादाय वीर्यवान्॥ १॥<br>
<br>
रावणाय शरान् घोरान् विससर्ज चमूमुखे।<br>
अथान्यं रथमास्थाय रावणो राक्षसाधिपः॥ २॥<br>
<br>
अभ्यधावत काकुत्स्थं स्वर्भानुरिव भास्करम्।<br>
दशग्रीवो रथस्थस्तु रामं वज्रोपमैः शरैः।<br>
आजघान महाशैलं धाराभिरिव तोयदः॥ ३॥<br>
<br>
दीप्तपावकसंकाशैः शरैः काञ्चनभूषणैः।<br>
अभ्यवर्षद् रणे रामो दशग्रीवं समाहितः॥ ४॥<br>
<br>
भूमौ स्थितस्य रामस्य रथस्थस्य स रक्षसः।<br>
न समं युद्धमित्याहुर्देवगन्धर्वकिंनराः॥ ५॥<br>
<br>
ततो देववरः श्रीमान् श्रुत्वा तेषां वचोऽमृतम्।<br>
आहूय मातलिं शक्रो वचनं चेदमब्रवीत्॥ ६॥<br>
<br>
रथेन मम भूमिष्ठं शीघ्रं याहि रघूत्तमम्।<br>
आहूय भूतलं यात कुरु देवहितं महत्॥ ७॥<br>
<br>
इत्युक्तो देवराजेन मातलिर्देवसारथिः।<br>
प्रणम्य शिरसा देवं ततो वचनमब्रवीत्॥ ८॥<br>
<br>
शीघ्रं यास्यामि देवेन्द्र सारथ्यं च करोम्यहम्।<br>
ततो हयैश्च संयोज्य हरितैः स्यन्दनोत्तमम्॥ ९॥<br>
<br>
ततः काञ्चनचित्राङ्गः किङ्किणीशतभूषितः।<br>
तरुणादित्यसंकाशो वैदूर्यमयकूबरः।<br>
सदश्वैः काञ्चनापीडैर्युक्तः श्वेतप्रकीर्णकैः॥ १०॥<br>
<br>
हरिभिः सूर्यसंकाशैर्हेमजालविभूषितैः।<br>
रुक्मवेणुध्वजः श्रीमान् देवराजरथो वरः॥ ११॥<br>
<br>
देवराजेन संदिष्टो रथमारुह्य मातलिः।<br>
अभ्यवर्तत काकुत्स्थमवतीर्य त्रिविष्टपात्॥ १२॥<br>
<br>
अब्रवीच्च तदा रामं सप्रतोदो रथे स्थितः।<br>
प्राञ्जलिर्मातलिर्वाक्यं सहस्राक्षस्य सारथिः॥ १३॥<br>
<br>
सहस्राक्षेण काकुत्स्थ रथोऽयं विजयाय ते।<br>
दत्तस्तव महासत्त्व श्रीमन् शत्रुनिबर्हण॥ १४॥<br>
<br>
इदमैन्द्रं महच्चापं कवचं चाग्निसंनिभम्।<br>
शराश्चादित्यसंकाशाः शक्तिश्च विमला शिवा॥ १५॥<br>
<br>
आरुह्येमं रथं वीर राक्षसं जहि रावणम्।<br>
मया सारथिना देव महेन्द्र इव दानवान्॥ १६॥<br>
<br>
इत्युक्तः सम्परिक्रम्य रथं तमभिवाद्य च।<br>
आरुरोह तदा रामो लोकाँल्लक्ष्म्या विराजयन्॥ १७॥<br>
<br>
तद् बभौ चाद्भुतं युद्धं द्वैरथं रोमहर्षणम्।<br>
रामस्य च महाबाहो रावणस्य च रक्षसः॥ १८॥<br>
<br>
स गान्धर्वेण गान्धर्वं दैवं दैवेन राघवः।<br>
अस्त्रं राक्षसराजस्य जघान परमास्त्रवित्॥ १९॥<br>
<br>
अस्त्रं तु परमं घोरं राक्षसं राक्षसाधिपः।<br>
ससर्ज परमक्रुद्धः पुनरेव निशाचरः॥ २०॥<br>
<br>
ते रावणधनुर्मुक्ताः शराः काञ्चनभूषणाः।<br>
अभ्यवर्तन्त काकुत्स्थं सर्पा भूत्वा महाविषाः॥ २१॥<br>
<br>
ते दीप्तवदना दीप्तं वमन्तो ज्वलनं मुखैः।<br>
राममेवाभ्यवर्तन्त व्यादितास्या भयानकाः॥ २२॥<br>
<br>
तैर्वासुकिसमस्पर्शैर्दीप्तभोगैर्महाविषैः।<br>
दिशश्च संतताः सर्वा विदिशश्च समावृताः॥ २३॥<br>
<br>
तान् दृष्ट्वा पन्नगान् रामः समापतत आहवे।<br>
अस्त्रं गारुत्मतं घोरं प्रादुश्चक्रे भयावहम्॥ २४॥<br>
<br>
ते राघवधनुर्मुक्ता रुक्मपुङ्खाः शिखिप्रभाः।<br>
सुपर्णाः काञ्चना भूत्वा विचेरुः सर्पशत्रवः॥ २५॥<br>
<br>
ते तान् सर्वान् शराञ्जघ्नुः सर्परूपान् महाजवान्।<br>
सुपर्णरूपा रामस्य विशिखाः कामरूपिणः॥ २६॥<br>
<br>
अस्त्रे प्रतिहते क्रुद्धो रावणो राक्षसाधिपः।<br>
अभ्यवर्षत् तदा रामं घोराभिः शरवृष्टिभिः॥ २७॥<br>
<br>
ततः शरसहस्रेण राममक्लिष्टकारिणम्।<br>
अर्दयित्वा शरौघेण मातलिं प्रत्यविध्यत॥ २८॥<br>
<br>
चिच्छेद केतुमुद्दिश्य शरेणैकेन रावणः।<br>
पातयित्वा रथोपस्थे रथात् केतुं च काञ्चनम्॥ २९॥<br>
<br>
ऐन्द्रानपि जघानाश्वान् शरजालेन रावणः।<br>
विषेदुर्देवगन्धर्वचारणा दानवैः सह॥ ३०॥<br>
<br>
राममार्तं तदा दृष्ट्वा सिद्धाश्च परमर्षयः।<br>
व्यथिता वानरेन्द्राश्च बभूवुः सविभीषणाः॥ ३१॥<br>
<br>
रामचन्द्रमसं दृष्ट्वा ग्रस्तं रावणराहुणा।<br>
प्राजापत्यं च नक्षत्रं रोहिणीं शशिनः प्रियाम्॥ ३२॥<br>
<br>
समाक्रम्य बुधस्तस्थौ प्रजानामहितावहः।<br>
सधूमपरिवृर्त्तोमिः प्रज्वलन्निव सागरः॥ ३३॥<br>
<br>
उत्पपात तदा क्रुद्धः स्पृशन्निव दिवाकरम्।<br>
शस्त्रवर्णः सुपरुषो मन्दरश्मिर्दिवाकरः॥ ३४॥<br>
<br>
अदृश्यत कबन्धाङ्कः संसक्तो धूमकेतुना।<br>
कोसलानां च नक्षत्रं व्यक्तमिन्द्राग्निदैवतम्॥ ३५॥<br>
<br>
आहत्याङ्गारकस्तस्थौ विशाखमपि चाम्बरे।<br>
दशास्यो विंशतिभुजः प्रगृहीतशरासनः॥ ३६॥<br>
<br>
अदृश्यत दशग्रीवो मैनाक इव पर्वतः।<br>
निरस्यमानो रामस्तु दशग्रीवेण रक्षसा॥ ३७॥<br>
<br>
नाशक्नोदभिसंधातुं सायकान् रणमूर्धनि।<br>
स कृत्वा भ्रुकुटिं क्रुद्धः किंचित् संरक्तलोचनः॥ ३८॥<br>
<br>
जगाम सुमहाक्रोधं निर्दहन्निव राक्षसान्।<br>
तस्य क्रुद्धस्य वदनं दृष्ट्वा रामस्य धीमतः।<br>
सर्वभूतानि वित्रेसुः प्राकम्पत च मेदिनी॥ ३९॥<br>
<br>
सिंहशार्दूलवाञ्छैलः संचचाल चलद् द्रुमः।<br>
बभूव चापि क्षुभितः समुद्रः सरितां पतिः॥ ४०॥<br>
<br>
खराश्च खरनिर्घोषा गगने परुषा घनाः।<br>
औत्पातिकाश्च नर्दन्तः समन्तात् परिचक्रमुः॥ ४१॥<br>
<br>
रामं दृष्ट्वा सुसंक्रुद्धमुत्पातांश्चैव दारुणान्।<br>
वित्रेसुः सर्वभूतानि रावणस्याभवद् भयम्॥ ४२॥<br>
<br>
विमानस्थास्तदा देवा गन्धर्वाश्च महोरगाः।<br>
ऋषिदानवदैत्याश्च गरुत्मन्तश्च खेचराः॥ ४३॥<br>
<br>
ददृशुस्ते तदा युद्धं लोकसंवर्तसंस्थितम्।<br>
नानाप्रहरणैर्भीमैः शूरयोः सम्प्रयुध्यतोः॥ ४४॥<br>
<br>
ऊचुः सुरासुराः सर्वे तदा विग्रहमागताः।<br>
प्रेक्षमाणा महायुद्धं वाक्यं भक्त्या प्रहृष्टवत्॥ ४५॥<br>
<br>
दशग्रीवं जयेत्याहुरसुराः समवस्थिताः।<br>
देवा राममथोचुस्ते त्वं जयेति पुनः पुनः॥ ४६॥<br>
<br>
एतस्मिन्नन्तरे क्रोधाद् राघवस्य च रावणः।<br>
प्रहर्तुकामो दुष्टात्मा स्पृशन् प्रहरणं महत्॥ ४७॥<br>
<br>
वज्रसारं महानादं सर्वशत्रुनिबर्हणम्।<br>
शैलशृङ्गनिभैः कूटैश्चित्तदृष्टिभयावहम्॥ ४८॥<br>
<br>
सधूममिव तीक्ष्णाग्रं युगान्ताग्निचयोपमम्।<br>
अतिरौद्रमनासाद्यं कालेनापि दुरासदम्॥ ४९॥<br>
<br>
त्रासनं सर्वभूतानां दारणं भेदनं तथा।<br>
प्रदीप्त इव रोषेण शूलं जग्राह रावणः॥ ५०॥<br>
<br>
तच्छूलं परमक्रुद्धो जग्राह युधि वीर्यवान्।<br>
अनीकैः समरे शूरै राक्षसैः परिवारितः॥ ५१॥<br>
<br>
समुद्यम्य महाकायो ननाद युधि भैरवम्।<br>
संरक्तनयनो रोषात् स्वसैन्यमभिहर्षयन्॥ ५२॥<br>
<br>
पृथिवीं चान्तरिक्षं च दिशश्च प्रदिशस्तथा।<br>
प्राकम्पयत् तदा शब्दो राक्षसेन्द्रस्य दारुणः॥ ५३॥<br>
<br>
अतिकायस्य नादेन तेन तस्य दुरात्मनः।<br>
सर्वभूतानि वित्रेसुः सागरश्च प्रचुक्षुभे॥ ५४॥<br>
<br>
स गृहीत्वा महावीर्यः शूलं तद् रावणो महत्।<br>
विनद्य सुमहानादं रामं परुषमब्रवीत्॥ ५५॥<br>
<br>
शूलोऽयं वज्रसारस्ते राम रोषान्मयोद्यतः।<br>
तव भ्रातृसहायस्य सद्यः प्राणान् हरिष्यति॥ ५६॥<br>
<br>
रक्षसामद्य शूराणां निहतानां चमूमुखे।<br>
त्वां निहत्य रणश्लाघिन् करोमि तरसा समम्॥ ५७॥<br>
<br>
तिष्ठेदानीं निहन्मि त्वामेष शूलेन राघव।<br>
एवमुक्त्वा स चिक्षेप तच्छूलं राक्षसाधिपः॥ ५८॥<br>
<br>
तद् रावणकरान्मुक्तं विद्युन्मालासमावृतम्।<br>
अष्टघण्टं महानादं वियद‍्गतमशोभत॥ ५९॥<br>
<br>
तच्छूलं राघवो दृष्ट्वा ज्वलन्तं घोरदर्शनम्।<br>
ससर्ज विशिखान् रामश्चापमायम्य वीर्यवान्॥ ६०॥<br>
<br>
आपतन्तं शरौघेण वारयामास राघवः।<br>
उत्पतन्तं युगान्ताग्निं जलौघैरिव वासवः॥ ६१॥<br>
<br>
निर्ददाह स तान् बाणान् रामकार्मुकनिःसृतान्।<br>
रावणस्य महान् शूलः पतङ्गानिव पावकः॥ ६२॥<br>
<br>
तान् दृष्ट्वा भस्मसाद्भूतान् शूलसंस्पर्शचूर्णितान्।<br>
सायकानन्तरिक्षस्थान् राघवः क्रोधमाहरत्॥ ६३॥<br>
<br>
स तां मातलिना नीतां शक्तिं वासवसम्मताम्।<br>
जग्राह परमक्रुद्धो राघवो रघुनन्दनः॥ ६४॥<br>
<br>
सा तोलिता बलवता शक्तिर्घण्टाकृतस्वना।<br>
नभः प्रज्वालयामास युगान्तोल्केव सप्रभा॥ ६५॥<br>
<br>
सा क्षिप्ता राक्षसेन्द्रस्य तस्मिञ्छूले पपात ह।<br>
भिन्नः शक्त्या महान् शूलो निपपात गतद्युतिः॥ ६६॥<br>
<br>
निर्बिभेद ततो बाणैर्हयानस्य महाजवान्।<br>
रामस्तीक्ष्णैर्महावेगैर्वज्रकल्पैरजिह्मगैः॥ ६७॥<br>
<br>
निर्बिभेदोरसि तदा रावणं निशितैः शरैः।<br>
राघवः परमायत्तो ललाटे पत्त्रिभिस्त्रिभिः॥ ६८॥<br>
<br>
स शरैर्भिन्नसर्वाङ्गो गात्रप्रस्रुतशोणितः।<br>
राक्षसेन्द्रः समूहस्थः फुल्लाशोक इवाबभौ॥ ६९॥<br>
<br>
स रामबाणैरतिविद्धगात्रो<br>
निशाचरेन्द्रः क्षतजार्द्रगात्रः।<br>
जगाम खेदं च समाजमध्ये<br>
क्रोधं च चक्रे सुभृशं तदानीम्॥ ७०॥<br>
<br>
”’इत्यार्षे श्रीमद्रामायणे वाल्मीकीये आदिकाव्ये युद्धकाण्डे द्व्यधिकशततमः सर्गः ॥ १०२ ॥”’
