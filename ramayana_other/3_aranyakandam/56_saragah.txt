<br>
प्रवेशितायां सीतायां लङ्कां प्रति पितामहः।<br>
तदा प्रोवाच देवेन्द्रं परितुष्टं शतक्रतुम्॥ १॥<br>
<br>
त्रैलोक्यस्य हितार्थाय रक्षसामहिताय च।<br>
लङ्कां प्रवेशिता सीता रावणेन दुरात्मना॥ २॥<br>
<br>
पतिव्रता महाभागा नित्यं चैव सुखैधिता।<br>
अपश्यन्ती च भर्तारं पश्यन्ती राक्षसीजनम्॥ ३॥<br>
<br>
राक्षसीभिः परिवृता भर्तृदर्शनलालसा।<br>
निविष्टा हि पुरी लङ्का तीरे नदनदीपतेः॥ ४॥<br>
<br>
कथं ज्ञास्यति तां रामस्तत्रस्थां तामनिन्दिताम्।<br>
दुःखं संचिन्तयन्ती सा बहुशः परिदुर्लभा॥ ५॥<br>
<br>
प्राणयात्रामकुर्वाणा प्राणांस्त्यक्ष्यत्यसंशयम्।<br>
स भूयः संशयो जातः सीतायाः प्राणसंक्षये॥ ६॥<br>
<br>
स त्वं शीघ्रमितो गत्वा सीतां पश्य शुभाननाम्।<br>
प्रविश्य नगरीं लङ्कां प्रयच्छ हविरुत्तमम्॥ ७॥<br>
<br>
एवमुक्तोऽथ देवेन्द्रः पुरीं रावणपालिताम्।<br>
आगच्छन्निद्रया सार्धं भगवान् पाकशासनः॥ ८॥<br>
<br>
निद्रां चोवाच गच्छ त्वं राक्षसान् सम्प्रमोहय।<br>
सा तथोक्ता मघवता देवी परमहर्षिता॥ ९॥<br>
<br>
देवकार्यार्थसिद्ध्यर्थं प्रामोहयत राक्षसान्।<br>
एतस्मिन्नन्तरे देवः सहस्राक्षः शचीपतिः॥ १०॥<br>
<br>
आससाद वनस्थां तां वचनं चेदमब्रवीत्।<br>
देवराजोऽस्मि भद्रं ते इह चास्मि शुचिस्मिते॥ ११॥<br>
<br>
अहं त्वां कार्यसिद्‍ध्यर्थं राघवस्य महात्मनः।<br>
साहाय्यं कल्पयिष्यामि मा शुचो जनकात्मजे॥ १२॥<br>
<br>
मत्प्रसादात् समुद्रं स तरिष्यति बलैः सह।<br>
मयैवेह च राक्षस्यो मायया मोहिताः शुभे॥ १३॥<br>
<br>
तस्मादन्नमिदं सीते हविष्यान्नमहं स्वयम्।<br>
स त्वां संगृह्य वैदेहि आगतः सह निद्रया॥ १४॥<br>
<br>
एतदत्स्यसि मद्धस्तान्न त्वां बाधिष्यते शुभे।<br>
क्षुधा तृषा च रम्भोरु वर्षाणामयुतैरपि॥ १५॥<br>
<br>
एवमुक्ता तु देवेन्द्रमुवाच परिशङ्किता।<br>
कथं जानामि देवेन्द्रं त्वामिहस्थं शचीपतिम्॥ १६॥<br>
<br>
देवलिङ्गानि दृष्टानि रामलक्ष्मणसंनिधौ।<br>
तानि दर्शय देवेन्द्र यदि त्वं देवराट् स्वयम्॥ १७॥<br>
<br>
सीताया वचनं श्रुत्वा तथा चक्रे शचीपतिः।<br>
पृथिवीं नास्पृशत् पद‍्भ्यामनिमेषेक्षणानि च॥ १८॥<br>
<br>
अरजोऽम्बरधारी च न म्लानकुसुमस्तथा।<br>
तं ज्ञात्वा लक्षणैः सीता वासवं परिहर्षिता॥ १९॥<br>
<br>
उवाच वाक्यं रुदती भगवन् राघवं प्रति।<br>
सह भ्रात्रा महाबाहुर्दिष्ट्या मे श्रुतिमागतः॥ २०॥<br>
<br>
यथा मे श्वशुरो राजा यथा च मिथिलाधिपः।<br>
तथा त्वामद्य पश्यामि सनाथो मे पतिस्त्वया॥ २१॥<br>
<br>
तवाज्ञया च देवेन्द्र पयोभूतमिदं हविः।<br>
अशिष्यामि त्वया दत्तं रघूणां कुलवर्धनम्॥ २२॥<br>
<br>
इन्द्रहस्ताद् गृहीत्वा तत् पायसं सा शुचिस्मिता।<br>
न्यवेदयत भर्त्रे सा लक्ष्मणाय च मैथिली॥ २३॥<br>
<br>
यदि जीवति मे भर्ता सह भ्रात्रा महाबलः।<br>
इदमस्तु तयोर्भक्त्या तदाश्नात् पायसं स्वयम्॥ २४॥<br>
<br>
इतीव तत् प्राश्य हविर्वरानना<br>
जहौ क्षुधादुःखसमुद्भवं च तम्।<br>
इन्द्रात् प्रवृत्तिम् उपलभ्य जानकी<br>
काकुत्स्थयोः प्रीतमना बभूव॥ २५॥<br>
<br>
स चापि शक्रस्त्रिदिवालयं तदा<br>
प्रीतो ययौ राघवकार्यसिद्धये।<br>
आमन्त्र्य सीतां स ततो महात्मा<br>
जगाम निद्रासहितः स्वमालयम्॥ २६॥
