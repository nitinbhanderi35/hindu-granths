<b>श्रीमद्वाल्मीकियरामायणे अरण्यकाण्डे प्रथमः सर्गः ॥३-१॥</b> <br>
<br>
प्रविश्य तु महारण्यं दण्डकारण्यमात्मवान्।<br>
रामो ददर्श दुर्धर्षस्तापसाश्रममण्डलम्॥ १॥<br>
<br>
कुशचीरपरिक्षिप्तं ब्राह्म्या लक्ष्म्या  समावृतम्।<br>
यथा प्रदीप्तं दुर्दर्शं गगने सूर्यमण्डलम्॥ २॥<br>
<br>
शरण्यं सर्वभूतानां सुसम्मृष्टाजिरं सदा।<br>
मृगैर्बहुभिराकीर्णं पक्षिसंघैः समावृतम्॥ ३॥<br>
<br>
पूजितं चोपनृत्तं च नित्यमप्सरसां गणैः।<br>
विशालैरग्निशरणैः स्रुग्भाण्डैरजिनैः कुशैः॥ ४॥<br>
<br>
समिद्भिस्तोयकलशैः फलमूलैश्च शोभितम्।<br>
आरण्यैश्च महावृक्षैः पुण्यैः स्वादुफलैर्वृतम्॥ ५॥<br>
<br>
बलिहोमार्चितं पुण्यं ब्रह्मघोषनिनादितम्।<br>
पुष्पैश्चान्यैः परिक्षिप्तं पद्मिन्या च सपद्मया॥ ६॥<br>
<br>
फलमूलाशनैर्दान्तैश्चीरकृष्णाजिनाम्बरैः।<br>
सूर्यवैश्वानराभैश्च पुराणैर्मुनिभिर्युतम्॥ ७॥<br>
<br>
पुण्यैश्च नियताहारैः शोभितं परमर्षिभिः।<br>
तद् ब्रह्मभवनप्रख्यं ब्रह्मघोषनिनादितम्॥ ८॥<br>
<br>
ब्रह्मविद्भिर्महाभागैर्ब्राह्मणैरुपशोभितम्।<br>
तद् दृष्ट्वा राघवः  श्रीमांस्तापसाश्रममण्डलम्॥ ९॥<br>
<br>
अभ्यगच्छन्महातेजा विज्यं कृत्वा महद् धनुः।<br>
दिव्यज्ञानोपपन्नास्ते रामं दृष्ट्वा महर्षयः॥ १०॥<br>
<br>
अभिजग्मुस्तदा प्रीता वैदेहीं च यशस्विनीम्।<br>
ते तु सोममिवोद्यन्तं दृष्ट्वा वै धर्मचारिणम्॥ ११॥<br>
<br>
लक्ष्मणं चैव दृष्ट्वा तु वैदेहीं च यशस्विनीम्।<br>
मङ्गलानि प्रयुञ्जानाः प्रत्यगृह्णन् दृढव्रताः॥ १२॥<br>
<br>
रूपसंहननं लक्ष्मीं सौकुमार्यं सुवेषताम्।<br>
ददृशुर्विस्मिताकारा रामस्य वनवासिनः॥ १३॥<br>
<br>
वैदेहीं लक्ष्मणं रामं नेत्रैरनिमिषैरिव।<br>
आश्चर्यभूतान् ददृशुः सर्वे ते वनवासिनः॥ १४॥<br>
<br>
अत्रैनं हि महाभागाः सर्वभूतहिते रताः।<br>
अतिथिं पर्णशालायां राघवं संन्यवेशयन्॥ १५॥<br>
<br>
ततो रामस्य सत्कृत्य विधिना पावकोपमाः।<br>
आजह्रुस्ते महाभागाः सलिलं धर्मचारिणः॥ १६॥<br>
<br>
मङ्गलानि प्रयुञ्जाना मुदा परमया युताः।<br>
मूलं पुष्पं फलं सर्वमाश्रमं च महात्मनः॥ १७॥<br>
<br>
निवेदयित्वा धर्मज्ञास्ते तु  प्राञ्जलयोऽब्रुवन्।<br>
धर्मपालो जनस्यास्य शरण्यश्च महायशाः॥ १८॥<br>
<br>
पूजनीयश्च मान्यश्च राजा दण्डधरो गुरुः।<br>
इन्द्रस्यैव चतुर्भागः प्रजा रक्षति राघव॥  १९॥<br>
<br>
राजा तस्माद् वरान् भोगान् रम्यान् भुङ्‍क्ते नमस्कृतः।<br>
ते वयं भवता रक्ष्या भवद्विषयवासिनः।<br>
नगरस्थो वनस्थो वा त्वं नो राजा जनेश्वरः॥ २०॥<br>
<br>
न्यस्तदण्डा वयं राजञ्जितक्रोधा जितेन्द्रियाः।<br>
रक्षणीयास्त्वया शश्वद् गर्भभूतास्तपोधनाः॥  २१॥<br>
<br>
एवमुक्त्वा फलैर्मूलैः पुष्पैरन्यैश्च राघवम्।<br>
वन्यैश्च विविधाहारैः सलक्ष्मणमपूजयन्॥ २२॥<br>
<br>
तथान्ये तापसाः सिद्धा रामं वैश्वानरोपमाः।<br>
न्यायवृत्ता यथान्यायं तर्पयामासुरीश्वरम्॥ २३॥<br>
<br>
<b>इत्यार्षे श्रीमद्रामायणे वाल्मीकीये आदिकाव्ये अरण्यकाण्डे प्रथमः सर्गः ॥३-१॥</b>
