<br>
सुरकार्यमिदं रम्भे कर्तव्यं सुमहत् त्वया।<br>
लोभनं कौशिकस्येह काममोहसमन्वितम्॥ १॥<br>
<br>
तथोक्ता साप्सरा राम सहस्राक्षेण धीमता।<br>
व्रीडिता प्राञ्जलिर्वाक्यं प्रत्युवाच सुरेश्वरम्॥ २॥<br>
<br>
अयं सुरपते घोरो विश्वामित्रो महामुनिः।<br>
क्रोधमुत्स्रक्ष्यते घोरं मयि देव न संशयः॥ ३॥<br>
<br>
ततो हि मे भयं देव प्रसादं कर्तुुमर्हसि।<br>
एवमुक्तस्तया राम सभयं भीतया तदा॥ ४॥<br>
<br>
तामुवाच सहस्राक्षो वेपमानां कृताञ्जलिम्।<br>
मा भैषी रम्भे भद्रं ते कुरुष्व मम शासनम्॥ ५॥<br>
<br>
कोकिलो हृदयग्राही माधवे रुचिरद्रुमे।<br>
अहं कन्दर्पसहितः स्थास्यामि तव पार्श्वतः॥ ६॥<br>
<br>
त्वं हि रूपं बहुगुणं कृत्वा परमभास्वरम्।<br>
तमृषिं कौशिकं भद्रे भेदयस्व तपस्विनम्॥ ७॥<br>
<br>
सा श्रुत्वा वचनं तस्य कृत्वा रूपमनुत्तमम्।<br>
लोभयामास ललिता विश्वामित्रं शुचिस्मिता॥ ८॥<br>
<br>
कोकिलस्य तु शुश्राव वल्गु व्याहरतः स्वनम्।<br>
सम्प्रहृष्टेन मनसा स चैनामन्ववैक्षत॥ ९॥<br>
<br>
अथ तस्य च शब्देन गीतेनाप्रतिमेन च।<br>
दर्शनेन च रम्भाया मुनिः संदेहमागतः॥ १०॥<br>
<br>
सहस्राक्षस्य तत्सर्वं विज्ञाय मुनिपुंगवः।<br>
रम्भां क्रोधसमाविष्टः शशाप कुशिकात्मजः॥ ११॥<br>
<br>
यन्मां लोभयसे रम्भे कामक्रोधजयैषिणम्।<br>
दशवर्षसहस्राणि शैली स्थास्यसि दुर्भगे॥ १२॥<br>
<br>
ब्राह्मणः सुमहातेजास्तपोबलसमन्वितः।<br>
उद्धरिष्यति रम्भे त्वां मत्क्रोधकलुषीकृताम्॥ १३॥<br>
<br>
एवमुक्त्वा महातेजा विश्वामित्रो महामुनिः।<br>
अशक्नुवन् धारयितुं कोपं संतापमात्मनः॥ १४॥<br>
<br>
तस्य शापेन महता रम्भा शैली तदाभवत्।<br>
वचः श्रुत्वा च कन्दर्पो महर्षेः स च निर्गतः॥ १५॥<br>
<br>
कोपेन च महातेजास्तपोऽपहरणे कृते।<br>
इन्द्रियैरजितै राम न लेभे शान्तिमात्मनः॥ १६॥<br>
<br>
बभूवास्य मनश्चिन्ता तपोऽपहरणे कृते।<br>
नैवं क्रोधं गमिष्यामि न च वक्ष्ये कथंचन॥ १७॥<br>
<br>
अथवा नोच्छ्वसिष्यामि संवत्सरशतान्यपि।<br>
अहं हि शोषयिष्यामि आत्मानं विजितेन्द्रियः॥ १८॥<br>
<br>
तावद् यावद्धि मे प्राप्तं ब्राह्मण्यं तपसार्जितम्।<br>
अनुच्छ्वसन्नभुञ्जानस्तिष्ठेयं शाश्वतीः समाः॥ १९॥<br>
<br>
नहि मे तप्यमानस्य क्षयं यास्यन्ति मूर्तयः।<br>
एवं वर्षसहस्रस्य दीक्षां स मुनिपुंगवः।<br>
चकाराप्रतिमां लोके प्रतिज्ञां रघुनन्दन॥ २०॥<br>
<br>
<b>इत्यार्षे श्रीमद्रामायणे वाल्मीकीये आदिकाव्ये बालकाण्डे चतुःषष्ठितमः सर्गः ॥१-६४॥</b><br>
