<b>श्रीमद्वाल्मीकियरामायणे बालकाण्डे चतुश्चत्वारिंशः सर्गः ॥१-४४॥</b><br>
<br>
स गत्वा सागरं राजा गङ्गायानुगतस्तदा ।<br>
प्रविवेश तलं भूमेर्यत्र ते भस्मसात्कृताः ॥१-४४-१॥<br>
<br>
भस्मन्यथाप्लुते राम गङ्गायाः सलिलेन वै ।<br>
सर्वलोकप्रभुर्ब्रह्मा राजानमिदमब्रवीत् ॥१-४४-२॥<br>
<br>
तारिता नरशार्दूल दिवं याताश्च च देववत् ।<br>
षष्टिः पुत्रसहस्राणि सगरस्य महात्मनः ॥१-४४-३॥<br>
<br>
सागरस्य जलं लोके यावत्स्थास्यति पार्थिव ।<br>
सगरस्यात्मजाः सर्वे दिवि स्थास्यन्ति देववत् ॥१-४४-४॥<br>
<br>
इयं च दुहिता ज्येष्ठा तव गङ्गा भविष्यति ।<br>
त्वत्कृतेन च नाम्नाथ लोके स्थास्यति विश्रुता ॥१-४४-५॥<br>
<br>
गङ्गा त्रिपथगा नाम दिव्या भागीरथीति च ।<br>
त्रीन् पथो भावयन्तीति तस्मात् त्रिपथगा स्मृता ॥१-४४-६॥<br>
<br>
पितामहानां सर्वेषां त्वमत्र मनुजाधिप ।<br>
कुरुष्व सलिलं राजन् प्रतिज्ञामपवर्जय ॥१-४४-७॥<br>
<br>
पूर्वकेण हि ते राजंस्तेनातियशसा तदा ।<br>
धर्मिणां प्रवरेणाथ नैष प्राप्तो मनोरथः ॥१-४४-८॥<br>
<br>
तथैवांशुमता तात लोकेऽप्रतिमतेजसा ।<br>
गङ्गां प्रार्थयता नेतुं प्रतिज्ञा नापवर्जिता ॥१-४४-९॥<br>
<br>
राजर्षिणा गुणवता महर्षिसमतेजसा ।<br>
मत्तुल्यतपसा चैव क्षत्रधर्मस्थितेन च ॥१-४४-१०॥<br>
<br>
दिलीपेन महाभाग तव पित्रातितेजसा ।<br>
पुनर्न शकिता नेतुं गङ्गां प्रार्थयतानघ ॥१-४४-११॥<br>
<br>
सा त्वया समतिक्रान्ता प्रतिज्ञा पुरुषर्षभ ।<br>
प्राप्तोऽसि परमं लोके यशः परमसम्मतम् ॥१-४४-१२॥<br>
<br>
तच्च गङ्गावतरणं त्वया कृतमरिंदम ।<br>
अनेन च भवान् प्राप्तो धर्मस्यायतनं महत् ॥१-४४-१३॥<br>
<br>
प्लावयस्व त्वमात्मानं नरोत्तम सदोचिते ।<br>
सलिले पुरुषश्रेष्ठ शुचिः पुण्यफलो भव ॥१-४४-१४॥<br>
<br>
पितामहानां सर्वेषां कुरुष्व सलिलक्रियाम् ।<br>
स्वस्ति तेऽस्तु गमिष्यामि स्वं लोकं गम्यतां नृप ॥१-४४-१५॥<br>
<br>
इत्येवमुक्त्वा देवेशः सर्वलोकपितामहः<br>
यथागतं तथागच्चद् देवलोकं महायशाः ॥१-४४-१६॥<br>
<br>
भगीरथस्तु राजर्षिः कृत्वा सलिलमुत्तमम्<br>
यथाक्रमं यथान्यायं सागराणां महायशाः ॥१-४४-१७॥<br>
<br>
कृतोदकः शुची राजा स्वपुरं प्रविवेश ह ।<br>
समृद्धार्थो नरश्रेष्ठ स्वराज्यं प्रशशास ह ॥१-४४-१८॥<br>
<br>
प्रमुमोद च लोकस्तं नृपमासाद्य राघव ।<br>
नष्टशोकः समृद्धार्थो बभूव विगतज्वरः॥१-४४-१९॥<br>
<br>
एष ते राम गंगाया विस्तरोऽभिहितो मया ।<br>
स्वस्ति प्राप्नुहि भद्रं ते संध्याकालोऽतिवर्तते ॥१-४४-२०॥<br>
<br>
धन्यं यशस्यमायुष्यं पुत्र्यं स्वर्ग्यमथापि च। <br>
यः श्रावयति विप्रेषु क्षत्रियेष्वितरेषु च ॥१-४४-२१॥<br>
<br>
प्रीयन्ते पितरस्तस्य प्रीयन्ते दैवतानि च ।<br>
इदमाख्यानमायुष्यं गंगावतरणं शुभम् ॥१-४४-२२॥<br>
<br>
यः शृणोति च काकुत्स्थ सर्वान् कामानवाप्नुयात् ।<br>
सर्वे पापाः प्रणश्यन्ति आयुः कीर्तिश्च वर्धते ॥१-४४-२३॥<br>
