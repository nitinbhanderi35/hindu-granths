<b>श्रीमद्वाल्मीकियरामायणे बालकाण्डे चतुर्दशः सर्गः ॥१-१४॥</b><br>
<br>
अथ संवत्सरे पूर्णे तस्मिन् प्राप्ते तुरङ्गमे ।<br>
सरय्वाश्चोत्तरे तीरे राज्ञो यज्ञोऽभ्यवर्तत ॥१-१४-१॥<br>
<br>
ऋष्यशृङ्गं पुरस्कृत्य कर्म चक्रुर्द्विजर्षभाः ।<br>
अश्वमेधे महायज्ञे राज्ञोऽस्य सुमहात्मनः ॥१-१४-२॥<br>
<br>
कर्म कुर्वन्ति विधिवद् याजका वेदपारगाः ।<br>
यथाविधि यथान्यायं परिक्रामन्ति शास्त्रतः ॥१-१४-३॥<br>
<br>
प्रवर्ग्यं शास्त्रतः कृत्वा तथैवोपसदं  द्विजाः ।<br>
चक्रुश्च विधिवत् सर्वमधिकं कर्म शास्त्रतः ॥१-१४-४॥<br>
<br>
अभिपूज्य ततो हृष्टाः सर्वे चक्रुर्यथाविधि ।<br>
प्रातःसवनपूर्वाणि कर्माणि मुनिपुङ्गवाः ॥१-१४-५॥<br>
<br>
ऐन्द्रश्च विधिवत् दत्तो राजा चाभिषुतोऽनघः ।<br>
मध्यन्दिनं च सवनं प्रावर्तत यथाक्रमम् ॥१-१४-६॥<br>
<br>
तृतीयसवनं चैव राज्ञोऽस्य सुमहात्मनः ।<br>
चक्रुस्ते शास्त्रतो दृष्ट्वा यथा ब्राह्मणपुङ्गवाः  ॥१-१४-७॥<br>
<br>
आह्वायाञ्चक्रिरे तत्र शक्रादीन् विबुधोत्तमान् ।<br>
ऋष्यशृङ्गादयो मन्त्रैः शिक्षाक्षरसमन्वितैः ॥१-१४-८॥<br>
<br>
गीतिभिर्मधुरैः स्निग्धैर्मन्त्राह्वानैर्यथार्हतः ।<br>
होतारो ददुरावाह्य हविर्भागान् दिवौकसाम् ॥१-१४-९॥<br>
<br>
न चाहुतमभूत् तत्र स्खलितं वा न किञ्चन ।<br>
दृश्यते ब्रह्मवत् सर्वं क्षेमयुक्तं हि चक्रिरे ॥१-१४-१०॥<br>
<br>
न तेष्वहःसु श्रान्तो वा क्षुधितो वा न दृश्यते ।<br>
नाविद्वान् ब्राह्मणः कश्चिन्नाशतानुचरस्तथा ॥१-१४-११॥<br>
<br>
ब्राह्मणा भुञ्जते नित्यं नाथवन्तश्च भुञ्जते ।<br>
तापसा भुञ्जते चापि श्रमणाश्चैव भुञ्जते ॥१-१४-१२॥<br>
<br>
वृद्धाश्च व्याधिताश्चैव स्त्रीबालाश्च तथैव च ।<br>
अनिशं भुञ्जमानानां न तृप्तिरुपलभ्यते ॥१-१४-१३॥<br>
<br>
दीयतां दीयतामन्नं वासांसि विविधानि च ।<br>
इति संचोदितास्तत्र तथा चक्रुरनेकशः ॥१-१४-१४॥<br>
<br>
अन्नकूटाश्च दृश्यन्ते बहवः पर्वतोपमाः ।<br>
दिवसे दिवसे तत्र सिद्धस्य विधिवत् तदा ॥१-१४-१५॥<br>
<br>
नानादेशादनुप्राप्ताः पुरुषाः स्त्रीगणास्तथा ।<br>
अन्नपानैः सुविहितास्तस्मिन् यज्ञे महात्मनः ॥१-१४-१६॥<br>
<br>
अन्नं हि विधिवत्स्वादु प्रशंसन्ति द्विजर्षभाः ।<br>
अहो तृप्ताः स्म भद्रं ते इति शुश्राव राघवः ॥१-१४-१७॥<br>
<br>
स्वलंकृताश्च पुरुषा ब्राह्मणान् पर्यवेषयन् ।<br>
उपासन्ते च तानन्ये सुमृष्टमणिकुण्डलाः ॥१-१४-१८॥<br>
<br>
कर्मान्तरे तदा विप्रा हेतुवादान् बहूनपि ।<br>
प्राहुः सुवाग्मिनो धीराः परस्परजिगीषया ॥१-१४-१९॥<br>
<br>
दिवसे दिवसे तत्र संस्तरे कुशला द्विजाः ।<br>
सर्वकर्माणि चक्रुस्ते यथाशास्त्रं प्रचोदिताः ॥१-१४-२०॥<br>
<br>
नाषडङ्गविदत्रासीन्नाव्रतो नाबहुश्रुतः ।<br>
सदस्यास्तस्य वै राज्ञो नावादकुशलो द्विजः ॥१-१४-२१॥<br>
<br>
प्राप्ते यूपोच्छ्रये तस्मिन् षड् बैल्वाः खादिरास्तथा ।<br>
तावन्तो बिल्वसहिताः पर्णिनश्च तथा परे ॥१-१४-२२॥<br>
<br>
श्लेष्मातकमयो दिष्टो देवदारुमयस्तथा ।<br>
द्वावेव तत्र विहितौ बाहुव्यस्तपरिग्रहौ ॥१-१४-२३॥<br>
<br>
कारिताः सर्व एवैते शास्त्रज्ञैर्यज्ञकोविदैः ।<br>
शोभार्थं तस्य यज्ञस्य काञ्चनालंकृता भवन् ॥१-१४-२४॥<br>
<br>
एकविंशतियूपास्ते एकविंशत्यरत्नयः ।<br>
वासोभिरेकविंशद्भिरेकैकं समलंकृताः ॥१-१४-२५॥<br>
<br>
विन्यस्ता विधिवत् सर्वे शिल्पिभिः सुकृता  दृढाः ।<br>
अष्टाश्रयः सर्व एव श्लक्ष्णरूपसमन्विताः ॥१-१४-२६॥<br>
<br>
आच्छादितास्ते वासोभिः पुष्पैर्गन्धैश्च पूजिताः ।<br>
सप्तर्षयो दीप्तिमन्तो विराजन्ते यथा दिवि ॥१-१४-२७॥<br>
<br>
इष्टकाश्च यथान्यायं कारिताश्च प्रमाणतः ।<br>
चितोऽग्निर्ब्राह्मणैस्तत्र कुशलैः शुल्बकर्मणि ॥१-१४-२८॥<br>
<br>
स चित्यो राजसिंहस्य संचितः कुशलैर्द्विजैः ।<br>
गरुडो रुक्मपक्षो वै त्रिगुणोऽष्टादशात्मकः ॥१-१४-२९॥<br>
<br>
नियुक्तास्तत्र पशवस्तत्तदुद्दिश्य दैवतम् ।<br>
उरगाः पक्षिणश्चैव यथाशास्त्रं प्रचोदिताः ॥१-१४-३०॥<br>
<br>
शामित्रे तु हयस्तत्र तथा जलचराश्च ये ।<br>
ऋषिभिः सर्वमेवैतन्नियुक्तं शास्त्रतस्तदा ॥१-१४-३१॥<br>
<br>
पशूनां त्रिशतं तत्र यूपेषु नियतं तदा ।<br>
अश्वरत्नोत्तमं तत्र राज्ञो दशरथस्य ह ॥१-१४-३२॥<br>
<br>
कौसल्या तं हयं तत्र परिचर्य समन्ततः ।<br>
कृपाणैर्विससारैनं त्रिभिः परमया मुदा ॥१-१४-३३॥<br>
<br>
पतत्रिणा तदा सार्धं सुस्थितेन च चेतसा ।<br>
अवसद् रजनीमेकां कौसल्या धर्मकाम्यया ॥१-१४-३४॥<br>
<br>
होताध्वर्युस्तथोद्गाता हस्तेन समयोजयन् ।<br>
महिष्या परिवृत्त्याथ वावातामपरां तथा ॥१-१४-३५॥<br>
<br>
पतत्रिणस्तस्य वपामुद्धृत्य नियतेन्द्रियः ।<br>
ऋत्विक्परमसम्पन्नः श्रपयामास शास्त्रतः ॥१-१४-३६॥<br>
<br>
धूमगन्धं वपायास्तु जिघ्रति स्म नराधिपः ।<br>
यथाकालं यथान्यायं निर्णुदन् पापमात्मनः ॥१-१४-३७॥<br>
<br>
हयस्य यानि चाङ्गानि तानि सर्वाणि ब्राह्मणाः ।<br>
अग्नौ प्रास्यन्ति विधिवत् समस्ताः षोडशर्त्विजः ॥१-१४-३८॥<br>
<br>
प्लक्षशाखासु यज्ञानामन्येषां क्रियते  हविः ।<br>
अश्वमेधस्य चैकस्य वैतसो भाग इष्यते ॥१-१४-३९॥<br>
<br>
त्र्यहोऽश्वमेधः संख्यातः कल्पसूत्रेण ब्राह्मणैः ।<br>
चतुष्टोममहस्तस्य प्रथमं परिकल्पितम् ॥१-१४-४०॥<br>
<br>
उक्थ्यं द्वितीयं संख्यातमतिरात्रं तथोत्तरम् ।<br>
कारितास्तत्र बहवो विहिताः शास्त्रदर्शनात् ॥१-१४-४१॥<br>
<br>
ज्योतिष्टोमायुषी चैवमतिरात्रौ च निर्मितौ ।<br>
अभिजिद्विश्वजिच्चैवमाप्तोर्यामौ महाक्रतुः ॥१-१४-४२॥<br>
<br>
प्राचीं होत्रे ददौ राजा दिशं स्वकुलवर्धनः ।<br>
अध्वर्यवे प्रतीचीं तु ब्रह्मणे दक्षिणां दिशम् ॥१-१४-४३॥<br>
<br>
उद्गात्रे तु तथोदीचीं दक्षिणैषा  विनिर्मिता ।<br>
अश्वमेधे महायज्ञे स्वयम्भूविहिते पुरा ॥१-१४-४४॥<br>
<br>
क्रतुं समाप्य तु तदा न्यायतः पुरुषर्षभः ।<br>
ऋत्विग्भ्यो हि ददौ राजा धरां तां कुलवर्धनः ॥१-१४-४५॥<br>
<br>
एवम् दत्त्वा प्रहृष्टोऽभूच्छ्रीमाननिक्ष्वाकुनन्दनः ।<br>
ऋत्विजस्त्वब्रुवन् सर्वे राजानं गतकिल्बिषम् ॥१-१४-४६॥<br>
<br>
भवानेव महीं कृत्स्नामेको रक्षितुमर्हति ।<br>
न भूम्या कार्यमस्माकं नहि शक्ताः स्म पालने ॥१-१४-४७॥<br>
<br>
रताः स्वाध्यायकरणे वयं नित्यं हि भूमिप ।<br>
निष्क्रयं किञ्चिदेवेह प्रयच्छतु भवानिति ॥१-१४-४८॥<br>
<br>
मणिरत्नं सुवर्णं वा गावो यद्वा समुद्यतम्  ।<br>
तत् प्रयच्छ नरश्रेष्ठ धरण्या न प्रयोजनम् ॥१-१४-४९॥<br>
<br>
एवमुक्तो नरपतिर्ब्राह्मणैर्वेदपारगैः ।<br>
गवां शतसहस्राणि दश तेभ्यो ददौ नृपः ॥१-१४-५०॥<br>
<br>
दशकोटिं सुवर्णस्य रजतस्य चतुर्गुणम् ।<br>
ऋत्विजस्तु ततः सर्वे प्रददुः सहिता वसु ॥१-१४-५१॥<br>
<br>
ऋष्यशृङ्गाय मुनये वसिष्ठाय च धीमते ।<br>
ततस्ते न्यायतः कृत्वा प्रविभागं द्विजोत्तमाः ॥१-१४-५२॥<br>
<br>
सुप्रीतमनसः सर्वे प्रत्यूचुर्मुदिता भृशम् ।<br>
ततः प्रसर्पकेभ्यस्तु हिरण्यं सुसमाहितः ॥१-१४-५३॥<br>
<br>
जाम्बूनदं कोटिसंख्यं ब्राह्मणेभ्यो ददौ तदा ।<br>
दरिद्राय द्विजायथ हस्ताभरणमुत्तमम्  ॥१-१४-५४॥<br>
<br>
कस्मैचित् याचमानाय ददौ राघवनन्दनः ।<br>
ततः प्रीतेषु विधिवत् द्विजेषु द्विजवत्सलः ॥१-१४-५५॥<br>
<br>
प्रणाममकरोत् तेषां हर्षव्याकुलितेन्द्रियः ।<br>
तस्याशिषोऽथ विविधा ब्राह्मणैः समुदाहृताः ॥१-१४-५६॥<br>
<br>
उदारस्य नृवीरस्य धरण्यां पतितस्य च ।<br>
ततः प्रीतमना राजा प्राप्य यज्ञमनुत्तमम् ॥१-१४-५७॥<br>
<br>
पापापहं स्वर्नयनं दुस्तरं पार्थिवर्षभैः ।<br>
ततोऽब्रवीदृशष्यशृङ्गं राजा दशरथस्तदा ॥१-१४-५८॥<br>
<br>
कुलस्य वर्धनं तत् तु कर्तुमर्हसि सुव्रत<br>
तथेति च स राजानमुवाच द्विजसत्तमः<br>
भविष्यन्ति सुता राजंश्चत्वारस्ते  कुलोद्वहाः ॥१-१४-५९॥<br>
<br>
स तस्य वाक्यं मधुरं निशम्य<br>
प्रणम्य तस्मै प्रयतो नृपेन्द्रः ।<br>
जगाम हर्षं परमं महात्मा<br>
तमृष्यशृङ्गं पुनरप्युवाच ॥१-१४-६०॥<br>
<br>
<b>इत्यार्षे श्रीमद्रामायणे वाल्मीकीये आदिकाव्ये बालकाण्डे चतुर्दशः सर्गः ॥१-१४॥</b>
