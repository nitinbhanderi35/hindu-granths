<b>श्रीमद्वाल्मीकियरामायणे बालकाण्डे पञ्चचत्वारिंशः सर्गः ॥१-४५॥</b><br>
<br>
विश्वामित्रवचः श्रुत्वा राघवः सहलक्ष्मणः।<br>
विस्मयं परमं गत्वा विश्वामित्रमथाब्रवीत्॥ १॥<br>
<br>
अत्यद्भुतमिदं ब्रह्मन् कथितं परमं त्वया।<br>
गङ्गावतरणं पुण्यं सागरस्यापि पूरणम्॥ २॥<br>
<br>
क्षणभूतेव नौ रात्रिः संवृत्तेयं परंतप।<br>
इमां चिन्तयतोः सर्वां निखिलेन कथां तव॥ ३॥<br>
<br>
तस्य सा शर्वरी सर्वा मम सौमित्रिणा सह।<br>
जगाम चिन्तयानस्य विश्वामित्र कथां शुभाम्॥ ४॥<br>
<br>
ततः प्रभाते विमले विश्वामित्रं तपोधनम्।<br>
उवाच राघवो वाक्यं कृताह्निकमरिन्दमः॥ ५॥<br>
<br>
गता भगवती रात्रिः श्रोतव्यं परमं श्रुतम्।<br>
तराम सरितां श्रेष्ठां पुण्यां त्रिपथगां नदीम्॥ ६॥<br>
<br>
नौरेषा हि सुखास्तीर्णा ऋषीणां पुण्यकर्मणाम्।<br>
भगवन्तमिह प्राप्तं ज्ञात्वा त्वरितमागता॥ ७॥<br>
<br>
तस्य तद् वचनं श्रुत्वा राघवस्य महात्मनः।<br>
सन्तारं कारयामास सर्षिसङ्घस्य कौशिकः॥ ८॥<br>
<br>
उत्तरं तीरमासाद्य सम्पूज्यर्षिगणं ततः।<br>
गङ्गाकूले निविष्टास्ते विशालां ददृशुः पुरीम्॥ ९॥<br>
<br>
ततो मुनिवरस्तूर्णं जगाम सहराघवः।<br>
विशालां नगरीं रम्यां दिव्यां स्वर्गोपमां तदा॥ १०॥<br>
<br>
अथ रामो महाप्राज्ञो विश्वामित्रं महामुनिम्।<br>
पप्रच्छ प्राञ्जलिर्भूत्वा विशालामुत्तमां पुरीम्॥ ११॥<br>
<br>
कतमो राजवंशोऽयं विशालायां महामुने।<br>
श्रोतुमिच्छामि भद्रं ते परं कौतूहलं हि मे॥ १२॥<br>
<br>
तस्य तद् वचनं श्रुत्वा रामस्य मुनिपुङ्गवः।<br>
आख्यातुं तत्समारेभे विशालायाः पुरातनम्॥ १३॥<br>
<br>
श्रूयतां राम शक्रस्य कथां कथयतः श्रुताम्।<br>
अस्मिन् देशे हि यद् वृत्तं शृणु तत्त्वेन राघव॥ १४॥<br>
<br>
पूर्वं कृतयुगे राम दितेः पुत्रा महाबलाः।<br>
अदितेश्च महाभागा वीर्यवन्तः सुधार्मिकाः॥ १५॥<br>
<br>
ततस्तेषां नरव्याघ्र बुद्धिरासीन्महात्मनाम्।<br>
अमरा विजराश्चैव कथं स्यामो निरामयाः॥ १६॥<br>
<br>
तेषां चिन्तयतां तत्र बुद्धिरासीद् विपश्चिताम्।<br>
क्षीरोदमथनं कृत्वा रसं प्राप्स्याम तत्र वै॥ १७॥<br>
<br>
ततो निश्चित्य मथनं योक्त्रं कृत्वा च वासुकिम्।<br>
मन्थानं मन्दरं कृत्वा ममन्थुरमितौजसः॥ १८॥<br>
<br>
अथ वर्षसहस्रेण योक्त्रसर्पशिरांसि च।<br>
वमन्तोऽतिविषं तत्र ददंशुर्दशनैः शिलाः॥ १९॥<br>
<br>
उत्पपाताग्निसंकाशं हालाहलमहाविषम्।<br>
तेन दग्धं जगत् सर्वं सदेवासुरमानुषम्॥ २०॥<br>
<br>
अथ देवा महादेवं शङ्करं शरणार्थिनः।<br>
जग्मुः पशुपतिं रुद्रं त्राहि त्राहीति तुष्टुवुः॥ २१॥<br>
<br>
एवमुक्तस्ततो देवैर्देवदेवेश्वरः प्रभुः।<br>
प्रादुरासीत् ततोऽत्रैव शङ्खचक्रधरो हरिः॥ २२॥<br>
<br>
उवाचैनं स्मितं कृत्वा रुद्रं शूलधरं हरिः।<br>
दैवतैर्मथ्यमाने तु यत्पूर्वं समुपस्थितम्॥ २३॥<br>
<br>
तत् त्वदीयं सुरश्रेष्ठ सुराणामग्रतो हि यत्।<br>
अग्रपूजामिह स्थित्वा गृहाणेदं विषं प्रभो॥ २४॥<br>
<br>
इत्युक्त्वा च सुरश्रेष्ठस्तत्रैवान्तरधीयत।<br>
देवतानां भयं दृष्ट्वा श्रुत्वा वाक्यं तु शार्ङ्गिणः॥ २५॥<br>
<br>
हालाहलं विषं घोरं संजग्राहामृतोपमम्।<br>
देवान् विसृज्य देवेशो जगाम भगवान् हरः॥ २६॥<br>
<br>
ततो देवासुराः सर्वे ममन्थू रघुनन्दन।<br>
प्रविवेशाथ पातालं मन्थानः पर्वतोत्तमः॥ २७॥<br>
<br>
ततो देवाः सगन्धर्वास्तुष्टुवुर्मधुसूदनम्।<br>
त्वं गतिः सर्वभूतानां विशेषेण दिवौकसाम्॥ २८॥<br>
<br>
पालयास्मान् महाबाहो गिरिमुद्धर्तुमर्हसि।<br>
इति श्रुत्वा हृषीकेशः कामठं रूपमास्थितः॥ २९॥<br>
<br>
पर्वतं पृष्ठतः कृत्वा शिष्ये तत्रोदधौ हरिः।<br>
पर्वताग्रं तु लोकात्मा हस्तेनाक्रम्य केशवः॥ ३०॥<br>
<br>
देवानां मध्यतः स्थित्वा ममन्थ पुरुषोत्तमः।<br>
अथ वर्षसहस्रेण आयुर्वेदमयः पुमान्॥ ३१॥<br>
<br>
उदतिष्ठत् सुधर्मात्मा सदण्डः सकमण्डलुः।<br>
पूर्वं धन्वन्तरिर्नाम अप्सराश्च सुवर्चसः॥ ३२॥<br>
<br>
अप्सु निर्मथनादेव रसात् तस्माद् वरस्त्रियः।<br>
उत्पेतुर्मनुजश्रेष्ठ तस्मादप्सरसोऽभवन्॥ ३३॥<br>
<br>
षष्टिः कोट्योऽभवंस्तासामप्सराणां सुवर्चसाम्।<br>
असंख्येयास्तु काकुत्स्थ यास्तासां परिचारिकाः॥ ३४॥<br>
<br>
न ताः स्म प्रतिगृह्णन्ति सर्वे ते देवदानवाः।<br>
अप्रतिग्रहणादेव ता वै साधारणाः स्मृताः॥ ३५॥<br>
<br>
वरुणस्य ततः कन्या वारुणी रघुनन्दन।<br>
उत्पपात महाभागा मार्गमाणा परिग्रहम्॥ ३६॥<br>
<br>
दितेः पुत्रा न तां राम जगृहुर्वरुणात्मजाम्।<br>
अदितेस्तु सुता वीर जगृहुस्तामनिन्दिताम्॥ ३७॥<br>
<br>
असुरास्तेन दैतेयाः सुरास्तेनादितेः सुताः।<br>
हृष्टाः प्रमुदिताश्चासन् वारुणीग्रहणात् सुराः॥ ३८॥<br>
<br>
उच्चैःश्रवा हयश्रेष्ठो मणिरत्नं च कौस्तुभम्।<br>
उदतिष्ठन्नरश्रेष्ठ तथैवामृतमुत्तमम्॥ ३९॥<br>
<br>
अथ तस्य कृते राम महानासीत् कुलक्षयः।<br>
अदितेस्तु ततः पुत्रा दितिपुत्रानयोधयन्॥ ४०॥<br>
<br>
एकतामगमन् सर्वे असुरा राक्षसैः सह।<br>
युद्धमासीन्महाघोरं वीर त्रैलोक्यमोहनम्॥ ४१॥<br>
<br>
यदा क्षयं गतं सर्वं तदा विष्णुर्महाबलः।<br>
अमृतं सोऽहरत् तूर्णं मायामास्थाय मोहिनीम्॥ ४२॥<br>
<br>
ये गताभिमुखं विष्णुमक्षरं पुरुषोत्तमम्।<br>
सम्पिष्टास्ते तदा युद्धे विष्णुना प्रभविष्णुना॥ ४३॥<br>
<br>
अदितेरात्मजा वीरा दितेः पुत्रान् निजघ्निरे।<br>
अस्मिन् घोरे महायुद्धे दैतेयादित्ययोर्भृशम्॥ ४४॥<br>
<br>
निहत्य दितिपुत्रांस्तु राज्यं प्राप्य पुरंदरः।<br>
शशास मुदितो लोकान् सर्षिसङ्घान् सचारणान्॥ ४५॥<br>
