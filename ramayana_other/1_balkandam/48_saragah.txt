<br>
<b>श्रीमद्वाल्मीकियरामायणे बालकाण्डे अष्टचत्वारिंशः सर्गः ॥१-४८॥</b><br>
<br>
पृष्ट्वा तु कुशलं तत्र परस्परसमागमे।<br>
कथान्ते सुमतिर्वाक्यं व्याजहार महामुनिम्॥ १॥<br>
<br>
इमौ कुमारौ भद्रं ते देवतुल्यपराक्रमौ।<br>
गजसिंहगती वीरौ शार्दूलवृषभोपमौ॥ २॥<br>
<br>
पद्मपत्रविशालाक्षौ खड्गतूणिधनुर्धरौ।<br>
अश्विनाविव रूपेण समुपस्थितयौवनौ॥ ३॥<br>
<br>
यदृच्छयैव गां प्राप्तौ देवलोकादिवामरौ।<br>
कथं पद‍्भ्यामिह प्राप्तौ किमर्थं कस्य वा मुने॥ ४॥<br>
<br>
भूषयन्ताविमं देशं चन्द्रसूर्याविवाम्बरम्।<br>
परस्परेण सदृशौ प्रमाणेङ्गितचेष्टितैः॥ ५॥<br>
<br>
किमर्थं च नरश्रेष्ठौ सम्प्राप्तौ दुर्गमे पथि।<br>
वरायुधधरौ वीरौ श्रोतुमिच्छामि तत्त्वतः॥ ६॥<br>
<br>
तस्य तद् वचनं श्रुत्वा यथावृत्तं न्यवेदयत्।<br>
सिद्धाश्रमनिवासं च राक्षसानां वधं यथा।<br>
विश्वामित्रवचः श्रुत्वा राजा परमविस्मितः॥ ७॥<br>
<br>
अतिथी परमं प्राप्तौ पुत्रौ दशरथस्य तौ।<br>
पूजयामास विधिवत् सत्कारार्हौ महाबलौ॥ ८॥<br>
<br>
ततः परमसत्कारं सुमतेः प्राप्य राघवौ।<br>
उष्य तत्र निशामेकां जग्मतुर्मिथिलां ततः॥ ९॥<br>
<br>
तां दृष्ट्वा मुनयः सर्वे जनकस्य पुरीं शुभाम्।<br>
साधु साध्विति शंसन्तो मिथिलां समपूजयन्॥ १०॥<br>
<br>
मिथिलोपवने तत्र आश्रमं दृश्य राघवः।<br>
पुराणं निर्जनं रम्यं पप्रच्छ मुनिपुङ्गवम्॥ ११॥<br>
<br>
इदमाश्रमसंकाशं किं न्विदं मुनिवर्जितम्।<br>
श्रोतुमिच्छामि भगवन् कस्यायं पूर्व आश्रमः॥ १२॥<br>
<br>
तच्छ्रुत्वा राघवेणोक्तं वाक्यं वाक्यविशारदः।<br>
प्रत्युवाच महातेजा विश्वामित्रो महामुनिः॥ १३॥<br>
<br>
हन्त ते कथयिष्यामि शृणु तत्त्वेन राघव।<br>
यस्यैतदाश्रमपदं शप्तं कोपान्महात्मनः॥ १४॥<br>
<br>
गौतमस्य नरश्रेष्ठ पूर्वमासीन्महात्मनः।<br>
आश्रमो दिव्यसंकाशः सुरैरपि सुपूजितः॥ १५॥<br>
<br>
स चात्र तप आतिष्ठदहल्यासहितः पुरा।<br>
वर्षपूगान्यनेकानि राजपुत्र महायशः॥ १६॥<br>
<br>
तस्यान्तरं विदित्वा च सहस्राक्षः शचीपतिः।<br>
मुनिवेषधरो भूत्वा अहल्यामिदमब्रवीत्॥ १७॥<br>
<br>
ऋतुकालं प्रतीक्षन्ते नार्थिनः सुसमाहिते।<br>
संगमं त्वहमिच्छामि त्वया सह सुमध्यमे॥ १८॥<br>
<br>
मुनिवेषं सहस्राक्षं विज्ञाय रघुनन्दन।<br>
मतिं चकार दुर्मेधा देवराजकुतूहलात्॥ १९॥<br>
<br>
अथाब्रवीत् सुरश्रेष्ठं कृतार्थेनान्तरात्मना।<br>
कृतार्थास्मि सुरश्रेष्ठ गच्छ शीघ्रमितः प्रभो॥ २०॥<br>
<br>
आत्मानं मां च देवेश सर्वथा रक्ष गौतमात्।<br>
इन्द्रस्तु प्रहसन् वाक्यमहल्यामिदमब्रवीत्॥ २१॥<br>
<br>
सुश्रोणि परितुष्टोऽस्मि गमिष्यामि यथागतम्।<br>
एवं संगम्य तु तदा निश्चक्रामोटजात् ततः॥ २२॥<br>
<br>
स सम्भ्रमात् त्वरन् राम शङ्कितो गौतमं प्रति।<br>
गौतमं स ददर्शाथ प्रविशन्तं महामुनिम्॥ २३॥<br>
<br>
देवदानवदुर्धर्षं तपोबलसमन्वितम्।<br>
तीर्थोदकपरिक्लिन्नं दीप्यमानमिवानलम्॥ २४॥<br>
<br>
गृहीतसमिधं तत्र सकुशं मुनिपुंगवम्।<br>
दृष्ट्वा सुरपतिस्त्रस्तो विषण्णवदनोऽभवत्॥ २५॥<br>
<br>
अथ दृष्ट्वा सहस्राक्षं मुनिवेषधरं मुनिः।<br>
दुर्वृत्तं वृत्तसम्पन्नो रोषाद् वचनमब्रवीत्॥ २६॥<br>
<br>
मम रूपं समास्थाय कृतवानसि दुर्मते।<br>
अकर्तव्यमिदं यस्माद् विफलस्त्वं भविष्यसि॥ २७॥<br>
<br>
गौतमेनैवमुक्तस्य सुरोषेण महात्मना।<br>
पेततुर्वृषणौ भूमौ सहस्राक्षस्य तत्क्षणात्॥ २८॥<br>
<br>
तथा शप्त्वा च वै शक्रं भार्यामपि च शप्तवान्।<br>
इह वर्षसहस्राणि बहूनि निवसिष्यसि॥ २९॥<br>
<br>
वातभक्षा निराहारा तप्यन्ती भस्मशायिनी।<br>
अदृश्या सर्वभूतानामाश्रमेऽस्मिन् वसिष्यसि॥ ३०॥<br>
<br>
यदा त्वेतद् वनं घोरं रामो दशरथात्मजः।<br>
आगमिष्यति दुर्धर्षस्तदा पूता भविष्यसि॥ ३१॥<br>
<br>
तस्यातिथ्येन दुर्वृत्ते लोभमोहविवर्जिता।<br>
मत्सकाशं मुदा युक्ता स्वं वपुर्धारयिष्यसि॥ ३२॥<br>
<br>
एवमुक्त्वा महातेजा गौतमो दुष्टचारिणीम्।<br>
इममाश्रममुत्सृज्य सिद्धचारणसेविते।<br>
हिमवच्छिखरे रम्ये तपस्तेपे महातपाः॥ ३३॥<br>
