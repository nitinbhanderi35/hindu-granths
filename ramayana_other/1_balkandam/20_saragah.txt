<b>श्रीमद्वाल्मीकियरामायणे बालकाण्डे विंशः सर्गः ॥१-२०॥</b><br>
<br>
तच्छ्रुत्वा राजशार्दूलो विश्वामित्रस्य भाषितम् ।<br>
मुहूर्तमिव निःसंज्ञः संज्ञावानिदमब्रवीत् ॥१-२०-१॥<br>
<br>
ऊनषोडशवर्षो मे रामो राजीवलोचनः ।<br>
न युद्धयोग्यतामस्य पश्यामि सह राक्षसैः ॥१-२०-२॥<br>
<br>
इयमक्षौहिणी सेना यस्याहं पतिरीश्वरः ।<br>
अनया सहितो गत्वा योद्धाहं तैर्निशाचरैः ॥१-२०-३॥<br>
<br>
इमे शूराश्च विक्रान्ता भृत्या मेऽस्त्रविशारदाः ।<br>
योग्या रक्षोगणैर्योद्धुं न रामं नेतुमर्हसि ॥१-२०-४॥<br>
<br>
अहमेव धनुष्पाणिर्गोप्ता समरमूर्धनि ।<br>
यावत् प्राणान् धरिष्यामि तावद् योत्स्ये निशाचरैः ॥१-२०-५॥<br>
<br>
निर्विघ्ना व्रतचर्या सा भविष्यति सुरक्षिता ।<br>
अहं तत्र गमिष्यामि न रामं नेतुमर्हसि ॥१-२०-६॥<br>
<br>
बालो ह्यकृतविद्यश्च न च वेत्ति बलाबलम् ।<br>
न चास्त्रबलसंयुक्तो न च युद्धविशारदः ॥१-२०-७॥<br>
<br>
न चासौ रक्षसां योग्यः कूटयुद्धा हि राक्षसाः ।<br>
विप्रयुक्तो हि रामेण मुहूर्तमपि नोत्सहे ॥१-२०-८॥<br>
<br>
जीवितुं मुनिशार्दूल न रामं नेतुमर्हसि ।<br>
यदि वा राघवं ब्रह्मन् नेतुमिच्छसि सुव्रत ॥१-२०-९॥<br>
<br>
चतुरङ्गसमायुक्तं मया सह च तं नय ।<br>
षष्टिर्वर्षसहस्राणि जातस्य मम कौशिक ॥१-२०-१०॥<br>
<br>
कृच्छ्रेणोत्पादितश्चायं न रामं नेतुमर्हसि ।<br>
चतुर्णामात्मजानां हि प्रीतिः परमिका मम ॥१-२०-११॥<br>
<br>
ज्येष्ठे धर्मप्रधानेच न रामं नेतुमर्हसि ।<br>
किंवीर्या राक्षसास्ते च कस्य पुत्राश्च के च ते ॥१-२०-१२॥<br>
<br>
कथं प्रमाणाः के चैतान् रक्षन्ति मुनिपुंगव ।<br>
कथं च प्रतिकर्तव्यं तेषां रामेण रक्षसाम् ॥१-२०-१३॥<br>
<br>
मामकैर्वा बलैर्ब्रह्मन् मया वा कूटयोधिनाम् ।<br>
सर्वं मे शंस भगवन् कथं तेषां मया रणे ॥१-२०-१४॥<br>
<br>
स्थातव्यं दुष्टभावानां वीर्योत्सिक्ता हि राक्षसाः ।<br>
तस्य तद् वचनं श्रुत्वा विश्वामित्रोऽभ्यभाषत ॥१-२०-१५॥<br>
<br>
पौलस्त्यवंशप्रभवो रावणो नाम राक्षसः ।<br>
स ब्रह्मणा दत्तवरस्त्रैलोक्यं बाधते भृशम् ॥१-२०-१६॥<br>
<br>
महाबलो महावीर्यो राक्षसैर्बहुभिर्वृतः ।<br>
श्रूयते च महाराज रावणो राक्षसाधिपः ॥१-२०-१७॥<br>
<br>
साक्षाद्वैश्रवणभ्राता पुत्रो विश्रवसो मुनेः ।<br>
यदा न खलु यज्ञस्य विघ्नकर्ता महाबलः ॥१-२०-१८॥<br>
<br>
तेन संचोदितौ तौ तु राक्षसौ सुमहाबलौ ।<br>
मारीचश्च सुबाहुश्च यज्ञविघ्नं करिष्यतः ॥१-२०-१९॥<br>
<br>
इत्युक्तो मुनिना तेन राजोवाच मुनिं तदा ।<br>
नहि शक्तोऽस्मि संग्रामे स्थातुं तस्य दुरात्मनः ॥१-२०-२०॥<br>
<br>
स त्वं प्रसादं धर्मज्ञ कुरुष्व मम पुत्रके ।<br>
मम चैवाल्पभाग्यस्य दैवतं हि भवान् गुरुः ॥१-२०-२१॥<br>
<br>
देवदानवगन्धर्वा यक्षाः पतगपन्नगाः ।<br>
न शक्ता रावणं सोढुं किं पुनर्मानवा युधि ॥१-२०-२२॥<br>
<br>
स तु वीर्यवतां वीर्यमादत्ते युधि रावणः ।<br>
तेन चाहं न शक्तोऽस्मि संयोद्धुं तस्य वा बलैः ॥१-२०-२३॥<br>
<br>
सबलो वा मुनिश्रेष्ठ सहितो वा ममात्मजैः ।<br>
कथमप्यमरप्रख्यं संग्रामाणामकोविदम् ॥१-२०-२४॥<br>
<br>
बालं मे तनयं ब्रह्मन् नैव दास्यामि पुत्रकम् ।<br>
अथ कालोपमौ युद्धे सुतौ सुन्दोपसुन्दयोः ॥१-२०-२५॥<br>
<br>
यज्ञविघ्नकरौ तौ ते नैव दास्यामि पुत्रकम् ।<br>
मारीचश्च सुबाहुश्च वीर्यवन्तौ सुशिक्षितौ ॥१-२०-२६॥<br>
<br>
तयोरन्यतरं योद्धुं यास्यामि ससुहृद्गणः ।<br>
अन्यथा त्वनुनेष्यामि भवन्तं सहबान्धवः ॥१-२०-२७॥<br>
<br>
इति नरपतिजल्पनात् द्विजेन्द्रं<br>
<span class="mw-poem-indented" style="display: inline-block; margin-inline-start: 3em;">कुशिकसुतं सुमहान् विवेश मन्युः ।</span><br>
सुहुत इव मखेऽग्निराज्यसिक्तः<br>
<span class="mw-poem-indented" style="display: inline-block; margin-inline-start: 3em;">समभवदुज्ज्वलितो महर्षिवह्निः ॥१-२०-२८॥</span><br>
<br>
<b>इत्यार्षे श्रीमद्रामायणे वाल्मीकीये आदिकाव्ये बालकाण्डे विंशः सर्गः ॥१-२०॥</b><br>
