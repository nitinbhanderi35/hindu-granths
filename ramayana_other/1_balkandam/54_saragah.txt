<b>श्रीमद्वाल्मीकियरामायणे बालकाण्डे चतुःपञ्चाशः सर्गः ॥१-५४॥</b><br>
<br>
कामधेनुं वसिष्ठोऽपि यदा न त्यजते मुनिः।<br>
तदास्य शबलां राम विश्वामित्रोऽन्वकर्षत॥ १॥<br>
<br>
नीयमाना तु शबला राम राज्ञा महात्मना।<br>
दुःखिता चिन्तयामास रुदन्ती शोककर्शिता॥ २॥<br>
<br>
परित्यक्ता वसिष्ठेन किमहं सुमहात्मना।<br>
याहं राजभृतैर्दीना ह्रियेय भृशदुःखिता॥ ३॥<br>
<br>
किं मयापकृतं तस्य महर्षेर्भावितात्मनः।<br>
यन्मामनागसं दृष्ट्वा भक्तां त्यजति धार्मिकः॥ ४॥<br>
<br>
इति संचिन्तयित्वा तु निःश्वस्य च पुनः पुनः।<br>
जगाम वेगेन तदा वसिष्ठं परमौजसम्॥ ५॥<br>
<br>
निर्धूय तांस्तदा भृत्यान् शतशः शत्रुसूदन।<br>
जगामानिलवेगेन पादमूलं महात्मनः॥ ६॥<br>
<br>
शबला सा रुदन्ती च क्रोशन्ती चेदमब्रवीत्।<br>
वसिष्ठस्याग्रतः स्थित्वा रुदन्ती मेघनिःस्वना॥ ७॥<br>
<br>
भगवन् किं परित्यक्ता त्वयाहं ब्रह्मणः सुत।<br>
यस्माद् राजभटा मां हि नयन्ते त्वत्सकाशतः॥ ८॥<br>
<br>
एवमुक्तस्तु ब्रह्मर्षिरिदं वचनमब्रवीत्।<br>
शोकसंतप्तहृदयां स्वसारमिव दुःखिताम्॥ ९॥<br>
<br>
न त्वां त्यजामि शबले नापि मेऽपकृतं त्वया।<br>
एष त्वां नयते राजा बलान्मत्तो महाबलः॥ १०॥<br>
<br>
नहि तुल्यं बलं मह्यं राजा त्वद्य विशेषतः।<br>
बली राजा क्षत्रियश्च पृथिव्याः पतिरेव च॥ ११॥<br>
<br>
इयमक्षौहिणी पूर्णा गजवाजिरथाकुला।<br>
हस्तिध्वजसमाकीर्णा तेनासौ बलवत्तरः॥ १२॥<br>
<br>
एवमुक्ता वसिष्ठेन प्रत्युवाच विनीतवत्।<br>
वचनं वचनज्ञा सा ब्रह्मर्षिमतुलप्रभम्॥ १३॥<br>
<br>
न बलं क्षत्रियस्याहुर्ब्राह्मणा बलवत्तराः।<br>
ब्रह्मन् ब्रह्मबलं दिव्यं क्षात्राच्च बलवत्तरम्॥ १४॥<br>
<br>
अप्रमेयं बलं तुभ्यं न त्वया बलवत्तरः।<br>
विश्वामित्रो महावीर्यस्तेजस्तव दुरासदम्॥ १५॥<br>
<br>
नियुङ्क्ष्व मां महातेजस्त्वं ब्रह्मबलसम्भृताम्।<br>
तस्य दर्पं बलं यत्नं नाशयामि दुरात्मनः॥ १६॥<br>
<br>
इत्युक्तस्तु तया राम वसिष्ठस्तु महायशाः।<br>
सृजस्वेति तदोवाच बलं परबलार्दनम्॥ १७॥<br>
<br>
तस्य तद् वचनं श्रुत्वा सुरभिः सासृजत् तदा।<br>
तस्या हुंभारवोत्सृष्टाः पह्लवाः शतशो नृप॥ १८॥<br>
<br>
नाशयन्ति बलं सर्वं विश्वामित्रस्य पश्यतः।<br>
स राजा परमक्रुद्धः क्रोधविस्फारितेक्षणः॥ १९॥<br>
<br>
पह्लवान् नाशयामास शस्त्रैरुच्चावचैरपि।<br>
विश्वामित्रार्दितान् दृष्ट्वा पह्लवान् शतशस्तदा॥ २०॥<br>
<br>
भूय एवासृजद् घोरान् शकान् यवनमिश्रितान्।<br>
तैरासीत् संवृता भूमिः शकैर्यवनमिश्रितैः॥ २१॥<br>
<br>
प्रभावद्भिर्महावीर्यैर्हेमकिंजल्कसंनिभैः।<br>
तीक्ष्णासिपट्टिशधरैर्हेमवर्णाम्बरावृतैः॥ २२॥<br>
<br>
निर्दग्धं तद‍्बलं सर्वं प्रदीप्तैरिव पावकैः।<br>
ततोऽस्त्राणि महातेजा विश्वामित्रो मुमोच ह।<br>
तैस्ते यवनकाम्बोजा बर्बराश्चाकुलीकृताः॥ २३॥<br>
