<br>
<b>श्रीमद्वाल्मीकियरामायणे बालकाण्डे पञ्चषष्ठितमः सर्गः ॥१-६५॥</b><br>
<br>
अथ हैमवतीं राम दिशं त्यक्त्वा महामुनिः।<br>
पूर्वां दिशमनुप्राप्य तपस्तेपे  सुदारुणम्॥ १॥<br>
<br>
मौनं वर्षसहस्रस्य कृत्वा व्रतमनुत्तमम्।<br>
चकाराप्रतिमं राम तपः परमदुष्करम्॥ २॥<br>
<br>
पूर्णे वर्षसहस्रे  तु काष्ठभूतं महामुनिम्।<br>
विघ्नैर्बहुभिराधूतं क्रोधो नान्तरमाविशत्॥ ३॥<br>
<br>
स कृत्वा निश्चयं राम तप आतिष्ठताव्ययम्।<br>
तस्य वर्षसहस्रस्य व्रते पूर्णे महाव्रतः॥ ४॥<br>
<br>
भोक्तुमारब्धवानन्नं तस्मिन् काले रघूत्तम।<br>
इन्द्रो द्विजातिर्भूत्वा तं सिद्धमन्नमयाचत॥ ५॥<br>
<br>
तस्मै दत्त्वा तदा सिद्धं सर्वं विप्राय निश्चितः।<br>
निःशेषितेऽन्ने भगवानभुक्त्वैव महातपाः॥  ६॥<br>
<br>
न किंचिदवदद्  विप्रं मौनव्रतमुपास्थितः।<br>
तथैवासीत् पुनर्मौनमनुच्छ्वासं चकार ह॥ ७॥<br>
<br>
अथ वर्षसहस्रं  च नोच्छ्वसन् मुनिपुंगवः।<br>
तस्यानुच्छ्वसमानस्य मूर्ध्नि  धूमो व्यजायत॥ ८॥<br>
<br>
त्रैलोक्यं येन सम्भ्रान्तमातापितमिवाभवत्।<br>
ततो देवर्षिगन्धर्वाः पन्नगोरगराक्षसाः॥ ९॥<br>
<br>
मोहितास्तपसा तस्य तेजसा मन्दरश्मयः।<br>
कश्मलोपहताः सर्वे पितामहमथाब्रुवन्॥ १०॥<br>
<br>
बहुभिः कारणैर्देव  विश्वामित्रो महामुनिः।<br>
लोभितः क्रोधितश्चैव तपसा चाभिवर्धते॥ ११॥<br>
<br>
नह्यस्य वृजिनं किंचिद् दृश्यते सूक्ष्ममप्युत।<br>
न दीयते यदि त्वस्य मनसा यदभीप्सितम्॥ १२॥<br>
<br>
विनाशयति त्रैलोक्यं  तपसा सचराचरम्।<br>
व्याकुलाश्च दिशः सर्वा न च किंचित् प्रकाशते॥ १३॥<br>
<br>
सागराः क्षुभिताः  सर्वे विशीर्यन्ते च पर्वताः।<br>
प्रकम्पते च वसुधा वायुर्वातीह संकुलः॥ १४॥<br>
<br>
ब्रह्मन् न प्रतिजानीमो नास्तिको जायते जनः।<br>
सम्मूढमिव त्रैलोक्यं  सम्प्रक्षुभितमानसम्॥ १५॥<br>
<br>
भास्करो निष्प्रभश्चैव महर्षेस्तस्य तेजसा।<br>
बुद्धिं न कुरुते यावन्नाशे देव महामुनिः॥ १६॥<br>
<br>
तावत् प्रसादो भगवन्नग्निरूपो महाद्युतिः।<br>
कालाग्निना यथा पूर्वं त्रैलोक्यं दह्यतेऽखिलम्॥ १७॥<br>
<br>
देवराज्यं चिकीर्षेत  दीयतामस्य यन्मनः।<br>
ततः सुरगणाः सर्वे पितामहपुरोगमाः॥ १८॥<br>
<br>
विश्वामित्रं महात्मानं  वाक्यं मधुरमब्रुवन्।<br>
ब्रह्मर्षे स्वागतं तेऽस्तु तपसा स्म सुतोषिताः॥ १९॥<br>
<br>
ब्राह्मण्यं तपसोग्रेण  प्राप्तवानसि कौशिक।<br>
दीर्घमायुश्च ते ब्रह्मन् ददामि समरुद्‍गणः॥ २०॥<br>
<br>
स्वस्ति प्राप्नुहि  भद्रं ते गच्छ सौम्य यथासुखम्।<br>
पितामहवचः श्रुत्वा  सर्वेषां त्रिदिवौकसाम्॥ २१॥<br>
<br>
कृत्वा प्रणामं मुदितो व्याजहार महामुनिः।<br>
ब्राह्मण्यं यदि मे प्राप्तं दीर्घमायुस्तथैव च॥ २२॥<br>
<br>
ॐकारोऽथ वषट्कारो  वेदाश्च वरयन्तु माम्।<br>
क्षत्रवेदविदां श्रेष्ठो  ब्रह्मवेदविदामपि॥ २३॥<br>
<br>
ब्रह्मपुत्रो वसिष्ठो मामेवं वदतु देवताः।<br>
यद्येवं परमः कामः कृतो यान्तु सुरर्षभाः॥ २४॥<br>
<br>
ततः प्रसादितो  देवैर्वसिष्ठो जपतां वरः।<br>
सख्यं चकार ब्रह्मर्षिरेवमस्त्विति चाब्रवीत्॥ २५॥<br>
<br>
ब्रह्मर्षिस्त्वं न संदेहः सर्वं सम्पद्यते  तव।<br>
इत्युक्त्वा देवताश्चापि सर्वा जग्मुर्यथागतम्॥ २६॥<br>
<br>
विश्वामित्रोऽपि धर्मात्मा  लब्ध्वा ब्राह्मण्यमुत्तमम्।<br>
पूजयामास ब्रह्मर्षिं वसिष्ठं जपतां वरम्॥ २७॥<br>
<br>
कृतकामो महीं सर्वां चचार तपसि स्थितः।<br>
एवं त्वनेन ब्राह्मण्यं प्राप्तं राम महात्मना॥  २८॥<br>
<br>
एष राम मुनिश्रेष्ठ एष विग्रहवांस्तपः।<br>
एष धर्मः परो नित्यं वीर्यस्यैष  परायणम्॥ २९॥<br>
<br>
एवमुक्त्वा महातेजा विरराम द्विजोत्तमः।<br>
शतानन्दवचः श्रुत्वा  रामलक्ष्मणसंनिधौ॥ ३०॥<br>
<br>
जनकः प्राञ्जलिर्वाक्यमुवाच कुशिकात्मजम्।<br>
धन्योऽस्म्यनुगृहीतोऽस्मि यस्य मे मुनिपुंगव॥ ३१॥<br>
<br>
यज्ञं काकुत्स्थसहितः प्राप्तवानसि कौशिक।<br>
पावितोऽहं त्वया ब्रह्मन् दर्शनेन महामुने॥  ३२॥<br>
<br>
गुणा बहुविधाः  प्राप्तास्तव संदर्शनान्मया।<br>
विस्तरेण च वै ब्रह्मन् कीर्त्यमानं महत्तपः॥  ३३॥<br>
<br>
श्रुतं मया महातेजो रामेण च महात्मना।<br>
सदस्यैः प्राप्य च सदः श्रुतास्ते  बहवो गुणाः॥ ३४॥<br>
<br>
अप्रमेयं तपस्तुभ्यमप्रमेयं च ते बलम्।<br>
अप्रमेया गुणाश्चैव  नित्यं ते कुशिकात्मज॥ ३५॥<br>
<br>
तृप्तिराश्चर्यभूतानां कथानां नास्ति मे विभो।<br>
कर्मकालो मुनिश्रेष्ठ लम्बते रविमण्डलम्॥ ३६॥<br>
<br>
श्वः प्रभाते महातेजो द्रष्टुमर्हसि मां पुनः।<br>
स्वागतं जपतां श्रेष्ठ मामनुज्ञातुमर्हसि॥ ३७॥<br>
<br>
एवमुक्तो मुनिवरः प्रशस्य पुरुषर्षभम्।<br>
विससर्जाशु जनकं प्रीतं प्रीतमनास्तदा॥ ३८॥<br>
<br>
एवमुक्त्वा मुनिश्रेष्ठं वैदेहो मिथिलाधिपः।<br>
प्रदक्षिणं चकाराशु सोपाध्यायः सबान्धवः॥ ३९॥<br>
<br>
विश्वामित्रोऽपि धर्मात्मा  सहरामः सलक्ष्मणः।<br>
स्ववासमभिचक्राम पूज्यमानो  महात्मभिः॥ ४०॥<br>
<br>
<b>इत्यार्षे श्रीमद्रामायणे वाल्मीकीये आदिकाव्ये बालकाण्डे पञ्चषष्ठितमः सर्गः ॥१-६५॥</b><br>
