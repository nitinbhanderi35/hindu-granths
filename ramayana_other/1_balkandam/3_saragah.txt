<b>श्रीमद्वाल्मीकियरामायणे बालकाण्डे तृतीयः सर्गः ॥१-३॥</b><br>
श्रुत्वा वस्तु  समग्रं तद्धर्मार्थसहितं हितम् ।<br>
व्यक्तमन्वेषते भूयो यद् वृत्तं तस्य धीमतः ॥१-३-१॥<br>
<br>
उपस्पृश्योदकं सम्यङ्मुनिः स्थित्वा  कृताञ्जलिः ।<br>
प्राचीनाग्रेषु दर्भेषु धर्मेणान्वेषते  गतिम् ॥१-३-२॥<br>
<br>
रामलक्ष्मणसीताभी राज्ञा दशरथेन च ।<br>
सभार्येण सराष्ट्रेण यत् प्राप्तं तत्र तत्त्वतः  ॥१-३-३॥<br>
<br>
हसितं भाषितं चैव गतिर्यावच्च चेष्टितम् ।<br>
तत् सर्वं धर्मवीर्येण यथावत् संप्रपश्यति  ॥१-३-४॥<br>
<br>
स्त्रीतृतीयेन च तथा यत् प्राप्तं चरता वने ।<br>
सत्यसन्धेन रामेण तत् सर्वं चान्ववैक्षत  ॥१-३-५॥<br>
<br>
ततः पश्यति धर्मात्मा तत् सर्वं योगमास्थितः  ।<br>
पुरा यत् तत्र निर्वृत्तं पाणावामलकं यथा  ॥१-३-६॥<br>
<br>
तत् सर्वं तत्त्वतो दृष्ट्वा धर्मेण स महामतिः ।<br>
अभिरामस्य रामस्य तत् सर्वं कर्तुमुद्यतः  ॥१-३-७॥<br>
<br>
कामार्थगुणसंयुक्तं धर्मार्थगुणविस्तरम्  ।<br>
समुद्रमिव रत्नाढ्यं सर्वश्रुतिमनोहरम्  ॥१-३-८॥<br>
<br>
स यथा कथितं पूर्वं नारदेन महात्मना  ।<br>
रघुवंशस्य चरितं चकार भगवान् मुनिः  ॥१-३-९॥<br>
<br>
जन्म रामस्य सुमहद्वीर्यं सर्वानुकूलताम् ।<br>
लोकस्य प्रियतां क्षान्तिं सौम्यतां  सत्यशीलताम् ॥१-३-१०॥<br>
<br>
नाना चित्राः कथाश्चान्या  विश्वामित्रसहायने ।<br>
जानक्याश्च विवाहं च धनुषश्च विभेदनम् ॥१-३-११॥<br>
<br>
रामरामविवादं च गुणान् दाशरथेस्तथा ।<br>
तथाभिषेकं रामस्य कैकेय्या दुष्टभावताम् ॥१-३-१२॥<br>
<br>
विघातं चाभिषेकस्य रामस्य च विवासनम् ।<br>
राज्ञः शोकं विलापं च परलोकस्य चाश्रयम् ॥१-३-१३॥<br>
<br>
प्रकृतीनां विषादं च प्रकृतीनां विसर्जनम् ।<br>
निषादाधिपसंवादं सूतोपावर्तनं तथा ॥१-३-१४॥<br>
<br>
गङ्गायाश्चापि संतारं भरद्वाजस्य दर्शनम् ।<br>
भरद्वाजाभ्यनुज्ञानाच्चित्रकूटस्य दर्शनम् ॥१-३-१५॥<br>
<br>
वास्तुकर्म निवेशं च भरतागमनं तथा ।<br>
प्रसादनं च रामस्य पितुश्च सलिलक्रियाम् ॥१-३-१६॥<br>
<br>
पादुकाग्र्याभिषेकं च नन्दिग्रामनिवासनम् ।<br>
दण्डकारण्यगमनं विराधस्य वधं तथा ॥१-३-१७॥<br>
<br>
दर्शनं शरभङ्गस्य सुतीक्ष्णेन समागमम् <br>
अनसूयासमाख्यां च अङ्गरागस्य चार्पणम् ॥१-३-१८॥<br>
<br>
दर्शनं चाप्यगस्त्यस्य धनुषो ग्रहणं तथा ।<br>
शूर्पणख्याश्च संवादं विरूपकरणं तथा ॥१-३-१९॥<br>
<br>
वधं खरत्रिशिरसोरुत्थानं रावणस्य च ।<br>
मारीचस्य वधं चैव वैदेह्या हरणं तथा ॥१-३-२०॥<br>
<br>
राघवस्य विलापं च गृध्रराजनिबर्हणम् ।<br>
कबन्धदर्शनं चैव पम्पायाश्चापि दर्शनम् ॥१-३-२१॥<br>
<br>
शबरीदर्शनं चैव फलमूलाशनं तथा ।<br>
प्रलापं चैव पम्पायां हनूमद्दर्शनं तथा ॥१-३-२२॥<br>
<br>
ऋष्यमूकस्य गमनं सुग्रीवेण समागमम् ।<br>
प्रत्ययोत्पादनं सख्यं  वालिसुग्रीवविग्रहम् ॥१-३-२३॥<br>
<br>
वालिप्रमथनं चैव सुग्रीवप्रतिपादनम्<br>
ताराविलापं समयं वर्षरात्रनिवासनम् ॥१-३-२४॥<br>
<br>
कोपं राघवसिंहस्य बलानामुपसंग्रहम्<br>
दिशः प्रस्थापनं चैव पृथिव्याश्च निवेदनम् ॥१-३-२५॥<br>
<br>
अङ्गुलीयकदानं च ऋक्षस्य बिलदर्शनम्<br>
प्रायोपवेशनं चैव संपातेश्चापि दर्शनम् ॥१-३-२६॥<br>
<br>
पर्वतारोहणं चैव सागरस्यापि लङ्घनम्<br>
समुद्रवचनाच्चैव मैनाकस्य च दर्शनम् ॥१-३-२७॥<br>
<br>
राक्षसीतर्जनं चैव च्छायाग्राहस्य दर्शनम्<br>
सिंहिकायाश्च निधनं लङ्कामलयदर्शनम् ॥१-३-२८॥<br>
<br>
रात्रौ लङ्काप्रवेशं च एकस्यापि  विचिन्तनम्<br>
आपानभूमिगमनमवरोधस्य दर्शनम् ॥१-३-२९॥<br>
<br>
दर्शनं रावणस्यापि पुष्पकस्य च दर्शनम्<br>
अशोकवनिकायानं सीतायाश्चापि दर्शनम् ॥१-३-३०॥<br>
<br>
अभिज्ञानप्रदानं च सीतायाश्चापि भाषणम्<br>
राक्षसीतर्जनं चैव त्रिजटास्वप्नदर्शनम् ॥१-३-३१॥<br>
<br>
मणिप्रदानं सीताया वृक्षभङ्गं तथैव च<br>
राक्षसीविद्रवं चैव किंकराणां निबर्हणम् ॥१-३-३२॥<br>
<br>
ग्रहणं वायुसूनोश्च लङ्कादाहाभिगर्जनम्<br>
प्रतिप्लवनमेवाथ मधूनां हरणं तथा ॥१-३-३३॥<br>
<br>
राघवाश्वासनं चैव मणिनिर्यातनं तथा<br>
संगमं च समुद्रेण नलसेतोश्च बन्धनम् ॥१-३-३४॥<br>
<br>
प्रतारं च समुद्रस्य रात्रौ लङ्कावरोधनम्<br>
विभीषणेन संसर्गं वधोपायनिवेदनम् ॥१-३-३५॥<br>
<br>
कुम्भकर्णस्य निधनं मेघनादनिबर्हणम्<br>
रावणस्य विनाशं च सीतावाप्तिमरेः पुरे ॥१-३-३६॥<br>
<br>
बिभीषणाभिषेकं च पुष्पकस्य च दर्शनम्<br>
अयोध्यायाश्च गमनं भरद्वाजसमागमम् ॥१-३-३७॥<br>
<br>
प्रेषणं वायुपुत्रस्य भरतेन समागमम्<br>
रामाभिषेकाभ्युदयं सर्वसैन्यविसर्जनम्<br>
स्वराष्ट्ररञ्जनं चैव वैदेह्याश्च  विसर्जनम् ॥१-३-३८॥<br>
<br>
अनागतं च यत् किंचिद् रामस्य वसुधातले<br>
तच्चकारोत्तरे काव्ये वाल्मीकिर्भगवानृषिः ॥१-३-३९॥<br>
<br>
<br>
<br>
<b>इत्यार्षे श्रीमद्रामायणे वाल्मीकीये आदिकाव्ये बालकाण्डे तृतीयः सर्गः ॥१-३॥</b>
