<span style="font-size: 14pt; line-height: 200%"><br>
<b>श्रीमद्वाल्मीकियरामायणे बालकाण्डे सप्तदशः सर्गः ॥१-१७॥</b><br>
<br>
पुत्रत्वं तु गते विष्णौ राज्ञस्तस्य महात्मनः ।<br>
उवाच देवताः सर्वाः स्वयम्भूर्भगवानिदम् ॥१-१७-१॥<br>
<br>
सत्यसंधस्य वीरस्य सर्वेषां नो हितैषिणः ।<br>
विष्णोः सहायान् बलिनः सृजध्वं कामरूपिणः ॥१-१७-२॥<br>
<br>
मायाविदश्च शूरांश्च वायुवेगसमान् जवे ।<br>
नयज्ञान् बुद्धिसम्पन्नान् विष्णुतुल्यपराक्रमान् ॥१-१७-३॥<br>
<br>
असंहार्यानुपायज्ञान् दिव्यसंहननान्वितान् ।<br>
सर्वास्त्रगुणसम्पन्नानमृतप्राशनानिव ॥१-१७-४॥<br>
<br>
अप्सरस्सु च मुख्यासु गन्धर्वीणां तनूषु च ।<br>
यक्षपन्नगकन्यासु ऋक्षविद्याधरीषु च ॥१-१७-५॥<br>
<br>
किन्नरीणां च गात्रेषु वानरीणां तनूषु च ।<br>
सृजध्वं हरिरूपेण  पुत्रांस्तुल्यपराक्रमान् ॥१-१७-६॥<br>
<br>
पूर्वम् एव मया सृष्टो जाम्बवान् ऋक्ष पुङ्गवः ।<br>
जृम्भमाणस्य सहसा मम वक्रात् अजायत ॥१-१७-७॥<br>
<br>
ते तथोक्ता भगवता तत् प्रतिश्रुत्य शासनम् ।<br>
जनयामासुरेवं ते पुत्रान् वानररूपिणः ॥१-१७-८॥<br>
<br>
ऋषयश्च महात्मानः सिद्धविद्याधरोरगाः ।<br>
चारणाश्च सुतान् वीरान् ससृजुर्वनचारिणः ॥१-१७-९॥<br>
<br>
वानरेन्द्रं महेन्द्राभमिन्द्रो वालिनमात्मजम् ।<br>
सुग्रीवं जनयामास तपनस्तपतां वरः ॥१-१७-१०॥<br>
<br>
बृहस्पतिस्त्वजनयत् तारं नाम महाकपिम् ।<br>
सर्ववानरमुख्यानां बुद्धिमन्तमनुत्तमम् ॥१-१७-११॥<br>
<br>
धनदस्य सुतः श्रीमान् वानरो गन्धमादनः ।<br>
विश्वकर्मा त्वजनयन्नलं नाम महाकपिम् ॥१-१७-१२॥<br>
<br>
पावकस्य सुतः श्रीमान् नीलोऽग्निसदृशप्रभः ।<br>
तेजसा यशसा वीर्यादत्यरिच्यत वीर्यवान् ॥१-१७-१३॥<br>
<br>
रूपद्रविणसम्पन्नावश्विनौ रूपसम्मतौ ।<br>
मैन्दं च द्विविदं चैव जनयामासतुः स्वयम् ॥१-१७-१४॥<br>
<br>
वरुणो जनयामास सुषेणं नाम वानरम् ।<br>
शरभं जनयामास पर्जन्यस्तु महाबलः ॥१-१७-१५॥<br>
<br>
मारुतस्यौरसः श्रीमान् हनुमान् नाम वानरः ।<br>
वज्रसंहननोपेतो वैनतेयसमो जवे ॥१-१७-१६॥<br>
<br>
सर्ववानरमुख्येषु बुद्धिमान् बलवानपि ।<br>
ते सृष्टा बहुसाहस्रा दशग्रीववधोद्यताः ॥१-१७-१७॥<br>
<br>
अप्रमेयबला वीरा विक्रान्ताः कामरूपिणः ।<br>
ते गजाचलसंकाशा वपुष्मन्तो महाबलाः ॥१-१७-१८॥<br>
<br>
ऋक्षवानरगोपुच्छाः क्षिप्रमेवाभिजज्ञिरे ।<br>
यस्य देवस्य यद्रूपं वेषो यश्च पराक्रमः ॥१-१७-१९॥<br>
<br>
अजायत समं तेन तस्य तस्य पृथक् पृथक् ।<br>
गोलाङ्गूलीषु चोत्पन्नाः किंचिदुन्नतविक्रमाः ॥१-१७-२०॥<br>
<br>
ऋक्षीषु च तथा जाता वानराः किन्नरीषु च ।<br>
देवा महर्षिगन्धर्वास्तार्क्ष्ययक्षा यशस्विनः ॥१-१७-२१॥<br>
<br>
नागाः किम्पुरुषाश्चैव सिद्धविद्याधरोरगाः ।<br>
बहवो जनयामासुर्हृष्टास्तत्र सहस्रशः ॥१-१७-२२॥<br>
<br>
चारणाश्च सुतान् वीरान् ससृजुर्वनचारिणः ।<br>
वानरान् सुमहाकायान् सर्वान् वै वनचारिणः ॥१-१७-२३॥<br>
<br>
अप्सरस्सु च मुख्यासु तथा विद्याधरीषु च ।<br>
नागकन्यासु च तदा गन्धर्वीणां तनूषु च ।<br>
कामरूपबलोपेता यथाकामविचारिणः ॥१-१७-२४॥<br>
<br>
सिंहशार्दूलसदृशा दर्पेण च बलेन च ।<br>
शिलाप्रहरणाः सर्वे सर्वे पादपयोधिनः ॥१-१७-२५॥<br>
<br>
नखदंष्ट्रायुधाः सर्वे सर्वे सर्वास्त्रकोविदाः ।<br>
विचालयेयुः शैलेन्द्रान् भेदयेयुः स्थिरान् द्रुमान् ॥१-१७-२६॥<br>
<br>
क्षोभयेयुश्च वेगेन समुद्रं सरितां पतिम् ।<br>
दारयेयुः क्षितिं पद्भ्यामाप्लवेयुर्महार्णवान् ॥१-१७-२७॥<br>
<br>
नभस्तलं विशेयुश्च गृह्णीयुरपि तोयदान् ।<br>
गृह्णीयुरपि मातङ्गान् मत्तान् प्रव्रजतो वने ॥१-१७-२८॥<br>
<br>
नर्दमानांश्च नादेन पातयेयुर्विहङ्गमान् ।<br>
ईदृशानां प्रसूतानि हरीणां कामरूपिणाम् ॥१-१७-२९॥<br>
<br>
शतं शतसहस्राणि यूथपानां महात्मनाम् ।<br>
ते प्रधानेषु यूथेषु हरीणां हरियूथपाः ॥१-१७-३०॥<br>
<br>
बभूवुर्यूथपश्रेष्ठान् वीरांश्चाजनयन् हरीन् ।<br>
अन्ये ऋक्षवतः प्रस्थानुपतस्थुः सहस्रशः ॥१-१७-३१॥<br>
<br>
अन्ये नानाविधाञ्छैलान् काननानि च भेजिरे ।<br>
सूर्यपुत्रं च सुग्रीवं शक्रपुत्रं च वालिनम् ॥१-१७-३२॥<br>
<br>
भ्रातरावुपतस्थुस्ते सर्वे च हरियूथपाः ।<br>
नलं नीलं हनूमन्तमन्यांश्च हरियूथपान् ॥१-१७-३३॥<br>
<br>
ते तार्क्ष्यबलसम्पन्नाः सर्वे युद्धविशारदाः ।<br>
विचरन्तोऽर्दयन् सर्वान् सिंहव्याघ्रमहोरगान् ॥१-१७-३४॥<br>
<br>
महाबलो महाबाहुर्वाली विपुलविक्रमः ।<br>
जुगोप भुजवीर्येण ऋक्षगोपुच्छवानरान् ॥१-१७-३५॥<br>
<br>
तैरियं पृथिवी शूरैः सपर्वतवनार्णवा ।<br>
कीर्णा विविधसंस्थानैर्नानाव्यञ्जनलक्षणैः ॥१-१७-३६॥<br>
<br>
तैर्मेघवृन्दाचलकूटसंनिभै-<br>
<span class="mw-poem-indented" style="display: inline-block; margin-inline-start: 3em;">र्महाबलैर्वानरयूथपाधिपैः</span><br>
बभूव भूर्भीमशरीररूपैः<br>
<span class="mw-poem-indented" style="display: inline-block; margin-inline-start: 3em;">समावृता रामसहायहेतोः ॥१-१७-३७॥</span><br>
<br>
<b>इत्यार्षे श्रीमद्रामायणे वाल्मीकीये आदिकाव्ये बालकाण्डे सप्तदशः सर्गः ॥१-१७॥</b><br>
</span>
