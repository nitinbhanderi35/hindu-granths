<b>श्रीमद्वाल्मीकियरामायणे बालकाण्डे सप्तचत्वारिंशः सर्गः ॥१-४७॥</b><br>
<br>
सप्तधा तु कृते गर्भे दितिः परमदुःखिता।<br>
सहस्राक्षं दुराधर्षं वाक्यं सानुनयाब्रवीत्॥ १॥<br>
<br>
ममापराधाद् गर्भोऽयं सप्तधा शकलीकृतः।<br>
नापराधो हि देवेश तवात्र बलसूदन॥ २॥<br>
<br>
प्रियं त्वत्कृतमिच्छामि मम गर्भविपर्यये।<br>
मरुतां सप्त सप्तानां स्थानपाला भवन्तु ते॥ ३॥<br>
<br>
वातस्कन्धा इमे सप्त चरन्तु दिवि पुत्रक।<br>
मारुता इति विख्याता दिव्यरूपा ममात्मजाः॥ ४॥<br>
<br>
ब्रह्मलोकं चरत्वेक इन्द्रलोकं तथापरः।<br>
दिव्यवायुरिति ख्यातस्तृतीयोऽपि महायशाः॥ ५॥<br>
<br>
चत्वारस्तु सुरश्रेष्ठ दिशो वै तव शासनात्।<br>
संचरिष्यन्ति भद्रं ते कालेन हि ममात्मजाः॥ ६॥<br>
<br>
त्वत्कृतेनैव नाम्ना वै मारुता इति विश्रुताः।<br>
तस्यास्तद् वचनं श्रुत्वा सहस्राक्षः पुरन्दरः॥ ७॥<br>
<br>
उवाच प्राञ्जलिर्वाक्यमतीदं बलसूदनः।<br>
सर्वमेतद् यथोक्तं ते भविष्यति न संशयः॥ ८॥<br>
<br>
विचरिष्यन्ति भद्रं ते देवरूपास्तवात्मजाः।<br>
एवं तौ निश्चयं कृत्वा मातापुत्रौ तपोवने॥ ९॥<br>
<br>
जग्मतुस्त्रिदिवं राम कृतार्थाविति नः श्रुतम्।<br>
एष देशः स काकुत्स्थ महेन्द्राध्युषितः पुरा॥ १०॥<br>
<br>
दितिं यत्र तपःसिद्धामेवं परिचचार सः।<br>
इक्ष्वाकोस्तु नरव्याघ्र पुत्रः परमधार्मिकः॥ ११॥<br>
<br>
अलम्बुषायामुत्पन्नो विशाल इति विश्रुतः।<br>
तेन चासीदिह स्थाने विशालेति पुरी कृता॥ १२॥<br>
<br>
विशालस्य सुतो राम हेमचन्द्रो महाबलः।<br>
सुचन्द्र इति विख्यातो हेमचन्द्रादनन्तरः॥ १३॥<br>
<br>
सुचन्द्रतनयो राम धूम्राश्व इति विश्रुतः।<br>
धूम्राश्वतनयश्चापि सृञ्जयः समपद्यत॥ १४॥<br>
<br>
सृञ्जयस्य सुतः श्रीमान् सहदेवः प्रतापवान्।<br>
कुशाश्वः सहदेवस्य पुत्रः परमधार्मिकः॥ १५॥<br>
<br>
कुशाश्वस्य महातेजाः सोमदत्तः प्रतापवान्।<br>
सोमदत्तस्य पुत्रस्तु काकुत्स्थ इति विश्रुतः॥ १६॥<br>
<br>
तस्य पुत्रो महातेजाः सम्प्रत्येष पुरीमिमाम्।<br>
आवसत् परमप्रख्यः सुमतिर्नाम दुर्जयः॥ १७॥<br>
<br>
इक्ष्वाकोस्तु प्रसादेन सर्वे वैशालिका नृपाः।<br>
दीर्घायुषो महात्मानो वीर्यवन्तः सुधार्मिकाः॥ १८॥<br>
<br>
इहाद्य रजनीमेकां सुखं स्वप्स्यामहे वयम्।<br>
श्वः प्रभाते नरश्रेष्ठ जनकं द्रष्टुमर्हसि॥ १९॥<br>
<br>
सुमतिस्तु महातेजा विश्वामित्रमुपागतम्।<br>
श्रुत्वा नरवरश्रेष्ठः प्रत्यागच्छन्महायशाः॥ २०॥<br>
<br>
पूजां च परमां कृत्वा सोपाध्यायः सबान्धवः।<br>
प्राञ्जलिः कुशलं पृष्ट्वा विश्वामित्रमथाब्रवीत्॥ २१॥<br>
<br>
धन्योऽस्म्यनुगृहीतोऽस्मि यस्य मे विषयं मुने।<br>
सम्प्राप्तो दर्शनं चैव नास्ति धन्यतरो मम॥ २२॥<br>
