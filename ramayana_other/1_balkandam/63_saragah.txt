<b>श्रीमद्वाल्मीकियरामायणे बालकाण्डे त्रिषष्ठितमः सर्गः ॥१-६३॥</b><br>
<br>
पूर्णे वर्षसहस्रे तु व्रतस्नातं महामुनिम्।<br>
अभ्यगच्छन् सुराः सर्वे तपः फलचिकीर्षवः॥ १॥<br>
<br>
अब्रवीत् सुमहातेजा ब्रह्मा सुरुचिरं वचः।<br>
ऋषिस्त्वमसि भद्रं ते स्वार्जितैः कर्मभिः शुभैः॥ २॥<br>
<br>
तमेवमुक्त्वा देवेशस्त्रिदिवं पुनरभ्यगात्।<br>
विश्वामित्रो महातेजा भूयस्तेपे महत् तपः॥ ३॥<br>
<br>
ततः कालेन महता मेनका परमाप्सराः।<br>
पुष्करेषु नरश्रेष्ठ स्नातुं समुपचक्रमे॥ ४॥<br>
<br>
तां ददर्श महातेजा मेनकां कुशिकात्मजः।<br>
रूपेणाप्रतिमां तत्र विद्युतं जलदे यथा॥ ५॥<br>
<br>
कन्दर्पदर्पवशगो मुनिस्तामिदमब्रवीत्।<br>
अप्सरः स्वागतं तेऽस्तु वस चेह ममाश्रमे॥ ६॥<br>
<br>
अनुगृह्णीष्व भद्रं ते मदनेन विमोहितम्।<br>
इत्युक्ता सा वरारोहा तत्र वासमथाकरोत्॥ ७॥<br>
<br>
तपसो हि महाविघ्नो विश्वामित्रमुपागमत्।<br>
तस्यां वसन्त्यां वर्षाणि पञ्च पञ्च च राघव॥ ८॥<br>
<br>
विश्वामित्राश्रमे सौम्ये सुखेन व्यतिचक्रमुः।<br>
अथ काले गते तस्मिन् विश्वामित्रो महामुनिः॥ ९॥<br>
<br>
सव्रीड इव संवृत्तश्चिन्ताशोकपरायणः।<br>
बुद्धिर्मुनेः समुत्पन्ना सामर्षा रघुनन्दन॥ १०॥<br>
<br>
सर्वं सुराणां कर्मैतत् तपोऽपहरणं महत्।<br>
अहोरात्रापदेशेन गताः संवत्सरा दश॥ ११॥<br>
<br>
काममोहाभिभूतस्य विघ्नोऽयं प्रत्युपस्थितः।<br>
स निःश्वसन् मुनिवरः पश्चात्तापेन दुःखितः॥ १२॥<br>
<br>
भीतामप्सरसं दृष्ट्वा वेपन्तीं प्राञ्जलिं स्थिताम्।<br>
मेनकां मधुरैर्वाक्यैर्विसृज्य कुशिकात्मजः॥ १३॥<br>
<br>
उत्तरं पर्वतं राम विश्वामित्रो जगाम ह।<br>
स कृत्वा नैष्ठिकीं बुद्धिं जेतुकामो महायशाः॥ १४॥<br>
<br>
कौशिकीतीरमासाद्य तपस्तेपे दुरासदम्।<br>
तस्य वर्षसहस्राणि घोरं तप उपासतः॥ १५॥<br>
<br>
उत्तरे पर्वते राम देवतानामभूद् भयम्।<br>
आमन्त्रयन् समागम्य सर्वे सर्षिगणाः सुराः॥ १६॥<br>
<br>
महर्षिशब्दं लभतां साध्वयं कुशिकात्मजः।<br>
देवतानां वचः श्रुत्वा सर्वलोकपितामहः॥ १७॥<br>
<br>
अब्रवीन्मधुरं वाक्यं विश्वामित्रं तपोधनम्।<br>
महर्षे स्वागतं वत्स तपसोग्रेण तोषितः॥ १८॥<br>
<br>
महत्त्वमृषिमुख्यत्वं ददामि तव कौशिक।<br>
ब्रह्मणस्तु वचः श्रुत्वा विश्वामित्रस्तपोधनः॥ १९॥<br>
<br>
प्राञ्जलिः प्रणतो भूत्वा प्रत्युवाच पितामहम्।<br>
ब्रह्मर्षिशब्दमतुलं स्वार्जितैः कर्मभिः शुभैः॥ २०॥<br>
<br>
यदि मे भगवन्नाह ततोऽहं विजितेन्द्रियः।<br>
तमुवाच ततो ब्रह्मा न तावत् त्वं जितेन्द्रियः॥ २१॥<br>
<br>
यतस्व मुनिशार्दूल इत्युक्त्वा त्रिदिवं गतः।<br>
विप्रस्थितेषु देवेषु विश्वामित्रो महामुनिः॥ २२॥<br>
<br>
ऊर्ध्वबाहुर्निरालम्बो वायुभक्षस्तपश्चरन्।<br>
घर्मे पञ्चतपा भूत्वा वर्षास्वाकाशसंश्रयः॥ २३॥<br>
<br>
शिशिरे सलिलेशायी रात्र्यहानि तपोधनः।<br>
एवं वर्षसहस्रं हि तपो घोरमुपागमत्॥ २४॥<br>
<br>
तस्मिन् संतप्यमाने तु विश्वामित्रे महामुनौ।<br>
संतापः सुमहानासीत् सुराणां वासवस्य च॥ २५॥<br>
<br>
रम्भामप्सरसं शक्रः सर्वैः सह मरुद्‍गणैः।<br>
उवाचात्महितं वाक्यमहितं कौशिकस्य च॥ २६॥<br>
<br>
<b>इत्यार्षे श्रीमद्रामायणे वाल्मीकीये आदिकाव्ये बालकाण्डे त्रिषष्ठितमः सर्गः ॥१-६३॥</b><br>
