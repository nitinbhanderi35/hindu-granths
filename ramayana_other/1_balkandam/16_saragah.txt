<b>श्रीमद्वाल्मीकियरामायणे बालकाण्डे षोडशः सर्गः ॥१-१६॥</b><br>
<br>
ततो नारायणो विष्णुर्नियुक्तः सुरसत्तमैः ।<br>
जानन्नपि सुरानेवं श्लक्ष्णं वचनमब्रवीत् ॥१-१६-१॥<br>
<br>
उपायः को वधे तस्य राक्षसाधिपतेः सुराः ।<br>
यमहं तं समास्थाय निहन्यामृषिकण्टकम् ॥१-१६-२॥<br>
<br>
एवमुक्ताः सुराः सर्वे प्रत्यूचुर्विष्णुमव्ययम् ।<br>
मानुषं रूपमास्थाय रावणं जहि संयुगे ॥१-१६-३॥<br>
<br>
स हि तेपे तपस्तीव्रं दीर्घकालमरिन्दमः ।<br>
येन तुष्टोऽभवद् ब्रह्मा लोककृल्लोकपूर्वजः ॥१-१६-४॥<br>
<br>
संतुष्टः प्रददौ तस्मै राक्षसाय वरं प्रभुः ।<br>
नानाविधेभ्यो भूतेभ्यो भयं नान्यत्र मानुषात् ॥१-१६-५॥<br>
<br>
अवज्ञाताः पुरा तेन वरदाने हि मानवाः ।<br>
एवं पितामहात् तस्मात् वरदानेन गर्वितः ॥१-१६-६॥<br>
<br>
उत्सादयति लोकांस्त्रीन् स्त्रियश्चाप्युपकर्षति ।<br>
तस्मात् तस्य वधो दृष्टो मानुषेभ्यः परंतप ॥१-१६-७॥<br>
<br>
इत्येतद् वचनं श्रुत्वा सुराणां विष्णुरात्मवान् ।<br>
पितरं रोचयामास तदा दशरथं नृपम् ॥१-१६-८॥<br>
<br>
स चाप्यपुत्रो नृपतिस्तस्मिन् काले महाद्युतिः ।<br>
अयजत् पुत्रियामिष्टिं पुत्रेप्सुररिसूदनः ॥१-१६-९॥<br>
<br>
स कृत्वा निश्चयं विष्णुरामन्त्र्य च पितामहम् ।<br>
अन्तर्धानं गतो देवैः पूज्यमानो महर्षिभिः ॥१-१६-१०॥<br>
<br>
ततो वै यजमानस्य पावकादतुलप्रभम् ।<br>
प्रादुर्भूतं महद् भूतं महावीर्यं महाबलम् ॥१-१६-११॥<br>
<br>
कृष्णं रक्ताम्बरधरं रक्तास्यं दुन्दुभिस्वनम् ।<br>
स्निग्धहर्यक्षतनुजश्मश्रुप्रवरमूर्धजम् ॥१-१६-१२॥<br>
<br>
शुभलक्षणसम्पन्नं दिव्याभरणभूषितम् ।<br>
शैलशृङ्गसमुत्सेधं दृप्तशार्दूलविक्रमम् ॥१-१६-१३॥<br>
<br>
दिवाकरसमाकारं दीप्तानलशिखोपमम् ।<br>
तप्तजाम्बूनदमयीं राजतान्तपरिच्छदाम् ॥१-१६-१४॥<br>
<br>
दिव्यपायससम्पूर्णां पात्रीं पत्नीमिव प्रियाम् ।<br>
प्रगृह्य विपुलां दोर्भ्यां स्वयं मायामयीमिव ॥१-१६-१५॥<br>
<br>
समवेक्ष्याब्रवीद् वाक्यमिदं दशरथं नृपम् ।<br>
प्राजापत्यं नरं विद्धि मामिहाभ्यागतं नृप ॥१-१६-१६॥<br>
<br>
ततः परं तदा राजा प्रत्युवाच कृताञ्जलिः ।<br>
भगवन् स्वागतं तेऽस्तु किमहं करवाणि ते ॥१-१६-१७॥<br>
<br>
अथो पुनरिदं वाक्यं प्राजापत्यो नरोऽब्रवीत् ।<br>
राजन्नर्चयता देवानद्य प्राप्तमिदं त्वया ॥१-१६-१८॥<br>
<br>
इदं तु नरशार्दूल पायसं देवनिर्मितम् ।<br>
प्रजाकरं गृहाण त्वं धन्यमारोग्यवर्धनम् ॥१-१६-१९॥<br>
<br>
भार्याणामनुरूपाणामश्नीतेति प्रयच्छ वै ।<br>
तासु त्वं लप्स्यसे पुत्रान् यदर्थं यजसे नृप ॥१-१६-२०॥<br>
<br>
तथेति नृपतिः प्रीतः शिरसा प्रतिगृह्य ताम् ।<br>
पात्रीं देवान्नसम्पूर्णां देवदत्तां  हिरण्मयीम् ॥१-१६-२१॥<br>
<br>
अभिवाद्य च तद्भूतमद्भुतं प्रियदर्शनम् ।<br>
मुदा परमया युक्तश्चकाराभिप्रदक्षिणम् ॥१-१६-२२॥<br>
<br>
ततो दशरथः प्राप्य पायसं देवनिर्मितम् ।<br>
बभूव परमप्रीतः प्राप्य वित्तमिवाधनः ॥१-१६-२३॥<br>
<br>
ततस्तदद्भुतप्रख्यं भूतं परमभास्वरम् ।<br>
संवर्तयित्वा तत् कर्म तत्रैवान्तरधीयत ॥१-१६-२४॥<br>
<br>
हर्षरश्मिभिरुद्द्योतं तस्यान्तःपुरमाबभौ ।<br>
शारदस्याभिरामस्य चन्द्रस्येव नभोंऽशुभिः ॥१-१६-२५॥<br>
<br>
सोऽन्तःपुरं प्रविश्यैव कौसल्यामिदमब्रवीत् ।<br>
पायसं प्रतिगृह्णीष्व पुत्रीयं त्विदमात्मनः ॥१-१६-२६॥<br>
<br>
कौसल्यायै नरपतिः पायसार्धं ददौ तदा ।<br>
अर्धादर्धं ददौ चापि सुमित्रायै नराधिपः ॥१-१६-२७॥<br>
<br>
कैकेय्यै चावशिष्टार्धं ददौ पुत्रार्थकारणात् ।<br>
प्रददौ चावशिष्टार्धं पायसस्यामृतोपमम् ॥१-१६-२८॥<br>
<br>
अनुचिन्त्य सुमित्रायै पुनरेव महामतिः ।<br>
एवं तासां ददौ राजा भार्याणां पायसं पृथक् ॥१-१६-२९॥<br>
<br>
ताश्चैवं पायसं प्राप्य नरेन्द्रस्योत्तमस्त्रियः ।<br>
सम्मानं मेनिरे सर्वाः प्रहर्षोदितचेतसः ॥१-१६-३०॥<br>
<br>
ततस्तु ताः प्राश्य तमुत्तमस्त्रियो <br>
<span class="mw-poem-indented" style="display: inline-block; margin-inline-start: 3em;">महीपतेरुत्तमपायसं पृथक् ।</span><br>
हुताशनादित्यसमानतेजसो-<br>
<span class="mw-poem-indented" style="display: inline-block; margin-inline-start: 3em;">ऽचिरेण गर्भान् प्रतिपेदिरे तदा  ॥१-१६-३१॥</span><br>
<br>
ततस्तु राजा प्रतिवीक्ष्य ताः स्त्रियः<br>
<span class="mw-poem-indented" style="display: inline-block; margin-inline-start: 3em;">प्ररूढगर्भाः प्रतिलब्धमानसः ।</span><br>
बभूव हृष्टस्त्रिदिवे यथा हरिः<br>
<span class="mw-poem-indented" style="display: inline-block; margin-inline-start: 3em;">सुरेन्द्रसिद्धर्षिगणाभिपूजितः  ॥१-१६-३२॥</span><br>
<br>
<b>इत्यार्षे श्रीमद्रामायणे वाल्मीकीये आदिकाव्ये बालकाण्डे षोडशः सर्गः ॥१-१६॥</b><br>
