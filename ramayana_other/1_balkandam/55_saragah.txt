<b>श्रीमद्वाल्मीकियरामायणे बालकाण्डे पञ्चपञ्चाशः सर्गः ॥१-५५॥</b><br>
<br>
ततस्तानाकुलान् दृष्ट्वा विश्वामित्रास्त्रमोहितान्।<br>
वसिष्ठश्चोदयामास कामधुक् सृज योगतः॥ १॥<br>
<br>
तस्या हुंकारतो जाताः काम्बोजा रविसंनिभाः।<br>
ऊधसश्चाथ सम्भूता बर्बराः शस्त्रपाणयः॥ २॥<br>
<br>
योनिदेशाच्च यवनाः शकृद्देशाच्छकाः स्मृताः।<br>
रोमकूपेषु म्लेच्छाश्च हारीताः सकिरातकाः॥ ३॥<br>
<br>
तैस्तन्निषूदितं सर्वं विश्वामित्रस्य तत्क्षणात्।<br>
सपदातिगजं साश्वं सरथं रघुनन्दन॥ ४॥<br>
<br>
दृष्ट्वा निषूदितं सैन्यं वसिष्ठेन महात्मना।<br>
विश्वामित्रसुतानां तु शतं नानाविधायुधम्॥ ५॥<br>
<br>
अभ्यधावत् सुसंक्रुद्धं वसिष्ठं जपतां वरम्।<br>
हुंकारेणैव तान् सर्वान् निर्ददाह महानृषिः॥ ६॥<br>
<br>
ते साश्वरथपादाता वसिष्ठेन महात्मना।<br>
भस्मीकृता मुहूर्तेन विश्वामित्रसुतास्तथा॥ ७॥<br>
<br>
दृष्ट्वा विनाशितान् सर्वान् बलं च सुमहायशाः।<br>
सव्रीडं चिन्तयाविष्टो विश्वामित्रोऽभवत् तदा॥ ८॥<br>
<br>
समुद्र इव निर्वेगो भग्नद्रंष्ट्र इवोरगः।<br>
उपरक्त इवादित्यः सद्यो निष्प्रभतां गतः॥ ९॥<br>
<br>
हतपुत्रबलो दीनो लूनपक्ष इव द्विजः।<br>
हतसर्वबलोत्साहो निर्वेदं समपद्यत॥ १०॥<br>
<br>
स पुत्रमेकं राज्याय पालयेति नियुज्य च।<br>
पृथिवीं क्षत्रधर्मेण वनमेवाभ्यपद्यत॥ ११॥<br>
<br>
स गत्वा हिमवत्पार्श्वे किंनरोरगसेवितम्।<br>
महादेवप्रसादार्थं तपस्तेपे महातपाः॥ १२॥<br>
<br>
केनचित् त्वथ कालेन देवेशो वृषभध्वजः।<br>
दर्शयामास वरदो विश्वामित्रं महामुनिम्॥ १३॥<br>
<br>
किमर्थं तप्यसे राजन् ब्रूहि यत् ते विवक्षितम्।<br>
वरदोऽस्मि वरो यस्ते कांक्षितः सोऽभिधीयताम्॥ १४॥<br>
<br>
एवमुक्तस्तु देवेन विश्वामित्रो महातपाः।<br>
प्रणिपत्य महादेवं विश्वामित्रोऽब्रवीदिदम्॥ १५॥<br>
<br>
यदि तुष्टो महादेव धनुर्वेदो ममानघ।<br>
सांगोपांगोपनिषदः सरहस्यः प्रदीयताम्॥ १६॥<br>
<br>
यानि देवेषु चास्त्राणि दानवेषु महर्षिषु।<br>
गन्धर्वयक्षरक्षःसु प्रतिभान्तु ममानघ॥ १७॥<br>
<br>
तव प्रसादाद् भवतु देवदेव ममेप्सितम्।<br>
एवमस्त्विति देवेशो वाक्यमुक्त्वा गतस्तदा॥ १८॥<br>
<br>
प्राप्य चास्त्राणि देवेशाद् विश्वामित्रो महाबलः।<br>
दर्पेण महता युक्तो दर्पपूर्णोऽभवत् तदा॥ १९॥<br>
<br>
विवर्धमानो वीर्येण समुद्र इव पर्वणि।<br>
हतं मेने तदा राम वसिष्ठमृषिसत्तमम्॥ २०॥<br>
<br>
ततो गत्वाऽऽश्रमपदं मुमोचास्त्राणि पार्थिवः।<br>
यैस्तत् तपोवनं नाम निर्दग्धं चास्त्रतेजसा॥ २१॥<br>
<br>
उदीर्यमाणमस्त्रं तद् विश्वामित्रस्य धीमतः।<br>
दृष्ट्वा विप्रद्रुता भीता मुनयः शतशो दिशः॥ २२॥<br>
<br>
वसिष्ठस्य च ये शिष्या ये च वै मृगपक्षिणः।<br>
विद्रवन्ति भयाद् भीता नानादिग्भ्यः सहस्रशः॥ २३॥<br>
<br>
वसिष्ठस्याश्रमपदं शून्यमासीन्महात्मनः।<br>
मुहूर्तमिव निःशब्दमासीदीरिणसंनिभम्॥ २४॥<br>
<br>
वदतो वै वसिष्ठस्य मा भैरिति मुहुर्मुहुः।<br>
नाशयाम्यद्य गाधेयं नीहारमिव भास्करः॥ २५॥<br>
<br>
एवमुक्त्वा महातेजा वसिष्ठो जपतां वरः।<br>
विश्वामित्रं तदा वाक्यं सरोषमिदमब्रवीत्॥ २६॥<br>
<br>
आश्रमं चिरसंवृद्धं यद् विनाशितवानसि।<br>
दुराचारो हि यन्मूढस्तस्मात् त्वं न भविष्यसि॥ २७॥<br>
<br>
इत्युक्त्वा परमक्रुद्धो दण्डमुद्यम्य सत्वरः।<br>
विधूम इव कालाग्निर्यमदण्डमिवापरम्॥ २८॥<br>
<br>
<b>इत्यार्षे श्रीमद्रामायणे वाल्मीकीये आदिकाव्ये बालकाण्डे पञ्चपञ्चाशः सर्गः ॥१-५५॥</b>
