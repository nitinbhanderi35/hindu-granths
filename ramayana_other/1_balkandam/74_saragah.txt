<b>श्रीमद्वाल्मीकियरामायणे बालकाण्डे चतुःसप्ततितमः सर्गः ॥१-७४॥</b><br>
<br>
अथ रात्र्यां व्यतीतायां विश्वामित्रो महामुनिः।<br>
आपृष्ट्वा तौ च राजानौ जगामोत्तरपर्वतम्॥ १॥<br>
<br>
विश्वामित्रे गते राजा वैदेहं  मिथिलाधिपम्।<br>
आपृष्ट्वैव जगामाशु राजा दशरथः  पुरीम्॥ २॥<br>
<br>
अथ राजा विदेहानां ददौ कन्याधनं बहु।<br>
गवां शतसहस्राणि बहूनि मिथिलेश्वरः॥ ३॥<br>
<br>
कम्बलानां च मुख्यानां क्षौमान् कोट्यम्बराणि च।<br>
हस्त्यश्वरथपादातं दिव्यरूपं स्वलंकृतम्॥ ४॥<br>
<br>
ददौ कन्याशतं तासां दासीदासमनुत्तमम्।<br>
हिरण्यस्य सुवर्णस्य मुक्तानां विद्रुमस्य च॥ ५॥<br>
<br>
ददौ राजा सुसंहृष्टः कन्याधनमनुत्तमम्।<br>
दत्त्वा बहुविधं राजा समनुज्ञाप्य पार्थिवम्॥ ६॥<br>
<br>
प्रविवेश स्वनिलयं मिथिलां मिथिलेश्वरः।<br>
राजाप्ययोध्याधिपतिः सह पुत्रैर्महात्मभिः॥ ७॥<br>
<br>
ऋषीन् सर्वान् पुरस्कृत्य जगाम सबलानुगः।<br>
गच्छन्तं तु नरव्याघ्रं सर्षिसङ्घं सराघवम्॥ ८॥<br>
<br>
घोरास्तु पक्षिणो वाचो व्याहरन्ति समन्ततः।<br>
भौमाश्चैव मृगाः सर्वे गच्छन्ति स्म प्रदक्षिणम्॥ ९॥<br>
<br>
तान् दृष्ट्वा राजशार्दूलो वसिष्ठं पर्यपृच्छत।<br>
असौम्याः पक्षिणो घोरा मृगाश्चापि प्रदक्षिणाः॥ १०॥<br>
<br>
किमिदं हृदयोत्कम्पि मनो मम विषीदति।<br>
राज्ञो दशरथस्यैतच्छ्रुत्वा वाक्यं महानृषिः॥ ११॥<br>
<br>
उवाच मधुरां वाणीं श्रूयतामस्य यत् फलम्।<br>
उपस्थितं भयं घोरं दिव्यं पक्षिमुखाच्च्युतम्॥ १२॥<br>
<br>
मृगाः प्रशमयन्त्येते संतापस्त्यज्यतामयम्।<br>
तेषां संवदतां तत्र वायुः प्रादुर्बभूव ह॥ १३॥<br>
<br>
कम्पयन् मेदिनीं सर्वां पातयंश्च महाद्रुमान्।<br>
तमसा संवृतः सूर्यः सर्वे नावेदिषुर्दिशः॥ १४॥<br>
<br>
भस्मना चावृतं सर्वं सम्मूढमिव तद‍्बलम्।<br>
वसिष्ठ ऋषयश्चान्ये राजा च ससुतस्तदा॥ १५॥<br>
<br>
ससंज्ञा इव तत्रासन् सर्वमन्यद्विचेतनम्।<br>
तस्मिंस्तमसि घोरे तु भस्मच्छन्नेव सा चमूः॥ १६॥<br>
<br>
ददर्श भीमसंकाशं जटामण्डलधारिणम्।<br>
भार्गवं जामदग्न्येयं राजा राजविमर्दनम्॥ १७॥<br>
<br>
कैलासमिव दुर्धर्षं कालाग्निमिव दुःसहम्।<br>
ज्वलन्तमिव तेजोभिर्दुर्निरीक्ष्यं पृथग्जनैः॥ १८॥<br>
<br>
स्कन्धे चासज्ज्य परशुं धनुर्विद्युद‍्गणोपमम्।<br>
प्रगृह्य शरमुग्रं च त्रिपुरघ्नं यथा शिवम्॥ १९॥<br>
<br>
तं दृष्ट्वा भीमसंकाशं ज्वलन्तमिव पावकम्।<br>
वसिष्ठप्रमुखा विप्रा जपहोमपरायणाः॥ २०॥<br>
<br>
संगता मुनयः सर्वे संजजल्पुरथो मिथः।<br>
कच्चित् पितृवधामर्षी क्षत्रं नोत्सादयिष्यति॥ २१॥<br>
<br>
पूर्वं क्षत्रवधं कृत्वा गतमन्युर्गतज्वरः।<br>
क्षत्रस्योत्सादनं भूयो न खल्वस्य चिकीर्षितम्॥ २२॥<br>
<br>
एवमुक्त्वार्घ्यमादाय भार्गवं भीमदर्शनम्।<br>
ऋषयो राम रामेति मधुरं वाक्यमब्रुवन्॥ २३॥<br>
<br>
प्रतिगृह्य तु तां पूजामृषिदत्तां प्रतापवान्।<br>
रामं दाशरथिं रामो जामदग्न्योऽभ्यभाषत॥ २४॥<br>
<br>
<b>इत्यार्षे श्रीमद्रामायणे वाल्मीकीये आदिकाव्ये बालकाण्डे चतुःसप्ततितमः सर्गः ॥१-७४॥</b><br>
