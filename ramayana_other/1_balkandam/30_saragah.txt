अथ तौ देशकालज्ञौ राजपुत्रावरिंदमौ ।<br>
देशे काले च वाक्यज्ञावब्रूतां कौशिकं वचः ॥१-३०-१॥<br>
<br>
भगवञ्छ्रोतुमिच्छावो यस्मिन् काले निशाचरौ ।<br>
संरक्षणीयौ तौ ब्रूहि नातिवर्तेत तत्क्षणम् ॥१-३०-२॥<br>
<br>
एवं ब्रुवाणौ काकुत्स्थौ त्वरमाणौ युयुत्सया ।<br>
सर्वे ते मुनयः प्रीताः प्रशशंसुर्नृपात्मजौ ॥१-३०-३॥<br>
<br>
अद्यप्रभृति षड्रात्रं रक्षतां राघवौ युवाम् ।<br>
दीक्षां गतो ह्येष मुनिर्मौनित्वं च गमिष्यति ॥१-३०-४॥<br>
<br>
तौ तु तद्वचनं श्रुत्वा राजपुत्रौ यशस्विनौ ।<br>
अनिद्रं षडहोरात्रं तपोवनमरक्षताम् ॥१-३०-५॥<br>
<br>
उपासांचक्रतुर्वीरौ यत्तौ परमधन्विनौ ।<br>
ररक्षतुर्मुनिवरं विश्वामित्रमरिंदमौ ॥१-३०-६॥<br>
<br>
अथ काले गते तस्मिन् षष्ठेऽहनि तदागते ।<br>
सौमित्रिमब्रवीद् रामो यत्तो भव समाहितः ॥१-३०-७॥<br>
<br>
रामस्यैवं ब्रुवाणस्य त्वरितस्य युयुत्सया ।<br>
प्रजज्वाल ततो वेदिः सोपाध्यायपुरोहिता ॥१-३०-८॥<br>
<br>
सदर्भचमसस्रुक्का स समित्कुसुमोच्चया ।<br>
विश्वामित्रेण सहिता वेदिर्जज्वाल सर्त्विजा ॥१-३०-९॥<br>
<br>
मन्त्रवच्च यथान्यायं यज्ञोऽसौ सम्प्रवर्तते ।<br>
आकाशे च महाञ्छ्ब्दः प्रादुरासीद् भयानकः ॥१-३०-१०॥<br>
<br>
आवार्य गगनं मेघो यथा प्रावृषि दृश्यते ।<br>
तथा मायां विकुर्वाणौ राक्षसावभ्यधावताम् ॥१-३०-११॥<br>
<br>
मारीचश्च सुबाहुश्च तयोरनुचरास्तथा ।<br>
आगम्य भीमसंकाशा रुधिरौघानवासृजन् ॥१-३०-१२॥<br>
<br>
ताम् तेन रुधिरौघेण वेदीं वीक्ष्य समुक्षिताम् ।<br>
सहसाभिद्रुतो रामस्तानपश्यत् ततो दिवि ॥१-३०-१३॥<br>
<br>
तावापतन्तौ सहसा दृष्ट्वा राजीवलोचनः ।<br>
लक्ष्मणं त्वभिसम्प्रेक्ष्य रामो वचनमब्रवीत् ॥१-३०-१४॥<br>
<br>
पश्य लक्ष्मण दुर्वृत्तान् राक्षसान् पिशिताशनान् ।<br>
मानवास्त्रसमाधूताननिलेन यथा घनान् ॥१-३०-१५॥<br>
<br>
करिष्यामि न संदेहो नोत्सहे हन्तुमीदृशान् ।<br>
इत्युक्त्वा वचनं रामश्चापे संधाय वेगवान् ॥१-३०-१६॥<br>
<br>
मानवं परमोदारमस्त्रं परमभास्वरम् ।<br>
चिक्षेप परमक्रुद्धो मारीचोरसि राघवः ॥१-३०-१७॥<br>
<br>
स तेन परमास्त्रेण मानवेन समाहतः ।<br>
सम्पूर्णं योजनशतं क्षिप्तः सागरसम्प्लवे ॥१-३०-१८॥<br>
<br>
विचेतनं विघूर्णन्तं शीतेषुबलपीडितम् ।<br>
निरस्तं दृश्य मारीचं रामो लक्ष्मणमब्रवीत् ॥१-३०-१९॥<br>
<br>
पश्य लक्ष्मण शीतेषुं मानवं मनुसंहितम् ।<br>
मोहयित्वा नयत्येनं न च प्राणैर्वियुज्यते ॥१-३०-२०॥<br>
<br>
इमानपि वधिष्यामि निर्घृणान् दुष्टचारिणः ।<br>
राक्षसान् पापकर्मस्थान् यज्ञघ्नान् रुधिराशनान् ॥१-३०-२१॥<br>
<br>
इत्युक्त्वा लक्ष्मणं चाशु लाघवं दर्शयन्निव ।<br>
विगृह्य सुमहच्चास्त्रमाग्नेयं रघुनन्दनः ॥१-३०-२२॥<br>
<br>
सुबाहूरसि चिक्षेप स विद्धः प्रापतद् भुवि ।<br>
शेषान् वायव्यमादाय निजघान महायशाः ।<br>
राघवः परमोदारो मुनीनां मुदमावहन् ॥१-३०-२३॥<br>
<br>
स हत्वा राक्षसान् सर्वान् यज्ञघ्नान् रघुनन्दनः ।<br>
ऋषिभिः पूजितस्तत्र यथेन्द्रो विजये पुरा ॥१-३०-२४॥<br>
<br>
अथ यज्ञे समाप्ते तु विश्वामित्रो महामुनिः ।<br>
निरीतिका दिशो दृष्ट्वा काकुत्स्थमिदमब्रवीत् ॥१-३०-२५॥<br>
<br>
कृतार्थोऽस्मि महाबाहो कृतं गुरुवचस्त्वया ।<br>
सिद्धाश्रममिदं सत्यं कृतं वीर महायशः ।<br>
स हि रामं प्रशस्यैवं ताभ्यां संध्यामुपागमत् ॥१-३०-२६॥
