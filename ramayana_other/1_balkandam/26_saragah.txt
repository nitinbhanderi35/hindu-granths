मुनेर्वचनमक्लीबं श्रुत्वा नरवरात्मजः ।<br>
राघवः प्राञ्जलिर्भूत्वा प्रत्युवाच दृढव्रतः ॥१-२६-१॥<br>
<br>
पितुर्वचननिर्देशात् पितुर्वचनगौरवात् ।<br>
वचनं कौशिकस्येति कर्तव्यमविशङ्कया ॥१-२६-२॥<br>
<br>
अनुशिष्टोऽस्म्ययोध्यायां गुरुमध्ये महात्मना ।<br>
पित्रा दशरथेनाहं नावज्ञेयं हि तद्वचः ॥१-२६-१३<br>
<br>
सोऽहं पितुर्वचः श्रुत्वा शासनाद् ब्रह्मवादिनः ।<br>
करिष्यामि न संदेहस्ताटकावधमुत्तमम् ॥१-२६-४॥<br>
<br>
गोब्राह्मणहितार्थाय देशस्य च हिताय च ।<br>
तव चैवाप्रमेयस्य वचनं कर्तुमुद्यतः ॥१-२६-५॥<br>
<br>
एवमुक्त्वा धनुर्मध्ये बद्ध्वा मुष्टिमरिन्दमः ।<br>
ज्याघोषमकरोत् तीव्रं दिशः शब्देन नादयन् ॥१-२६-६॥<br>
<br>
तेन शब्देन वित्रस्तास्ताटकावनवासिनः ।<br>
ताटका च सुसंक्रुद्धा तेन शब्देन मोहिता ॥१-२६-७॥<br>
<br>
तं शब्दमभिनिध्याय राक्षसी क्रोधमूर्छिता ।<br>
श्रुत्वा चाभ्यद्रवत् क्रुद्धा यत्र शब्दो विनिःसृतः ॥१-२६-८॥<br>
<br>
तां दृष्ट्वा राघवः क्रुद्धां विकृतां विकृताननाम् ।<br>
प्रमाणेनातिवृद्धां च लक्ष्मणं सोऽभ्यभाषत ॥१-२६-९॥<br>
<br>
पश्य लक्ष्मण यक्षिण्या भैरवं दारुणं वपुः ।<br>
भिद्येरन् दर्शनादस्या भीरूणां हृदयानि च ॥१-२६-१०॥<br>
<br>
एतां पश्य दुराधर्षां मायाबलसमन्विताम् ।<br>
विनिवृत्तां करोम्यद्य हृतकर्णाग्रनासिकाम् ॥१-२६-११॥<br>
<br>
न ह्येनामुत्सहे हन्तुं स्त्रीस्वभावेन रक्षिताम् ।<br>
वीर्यं चास्या गतिं चैव हन्यामिति हि मे मतिः ॥१-२६-१२॥<br>
<br>
एवं ब्रुवाणे रामे तु ताटका क्रोधमूर्छिता ।<br>
उद्यम्य बाहू गर्जन्ती राममेवाभ्यधावत ॥१-२६-१३॥<br>
<br>
विश्वामित्रस्तु ब्रह्मर्षिर्हुंकारेणाभिभर्त्स्य ताम् ।<br>
स्वस्ति राघवयोरस्तु जयं चैवाभ्यभाषत ॥१-२६-१४॥<br>
<br>
उद्धुन्वाना रजो घोरं ताटका राघवावुभौ ।<br>
रजोमेघेन महता मुहूर्तं सा व्यमोहयत् ॥१-२६-१५॥<br>
<br>
ततो मायां समास्थाय शिलावर्षेण राघवौ ।<br>
अवाकिरत् सुमहता ततश्चुक्रोध राघवः ॥१-२६-१६॥<br>
<br>
शिलावर्षं महत् तस्याः शरवर्षेण राघवः ।<br>
प्रतिवार्योपधावन्त्याः करौ चिच्छेद पत्रिभिः ॥१-२६-१७॥<br>
<br>
ततश्च्छिन्नभुजां श्रान्तामभ्याशे परिगर्जतीम् ।<br>
सौमित्रिरकरोत् क्रोधाद्धृतकर्णाग्रनासिकाम् ॥१-२६-१८॥<br>
<br>
कामरूपधरा सा तु कृत्वा रूपाण्यनेकशः ।<br>
अन्तर्धानं गता यक्षी मोहयन्ती स्वमायया ॥१-२६-१९॥<br>
<br>
अश्मवर्षं विमुञ्चन्ती भैरवं विचचार सा ॥<br>
ततस्तावश्मवर्षेण कीर्यमाणौ समन्ततः ॥१-२६-२०॥<br>
<br>
दृष्ट्वा गाधिसुतः श्रीमानिदं वचनमब्रवीत् ।<br>
अलं ते घृणया राम पापैषा दुष्टचारिणी ॥१-२६-२१॥<br>
<br>
यज्ञविघ्नकरी यक्षी पुरा वर्धेत मायया ।<br>
वध्यतां तावदेवैषा पुरा संध्या प्रवर्तते ॥१-२६-२२॥<br>
<br>
रक्षांसि संध्याकाले तु दुर्धर्षाणि भवन्ति हि ।<br>
इत्युक्तः स तु तां यक्षीमश्मवृष्ट्याभिवर्षणीम् ॥१-२६-२३॥<br>
<br>
दर्शयञ्शब्दवेधित्वं तां रुरोध स सायकैः ।<br>
सा रुद्धा बाणजालेन मायाबलसमन्विता ॥१-२६-२४॥<br>
<br>
अभिदुद्राव काकुत्स्थं लक्ष्मणं च विनेषुदी ।<br>
तामापतन्तीं वेगेन विक्रान्तामशनीमिव ॥१-२६-२५॥<br>
<br>
शरेणोरसि विव्याध सा पपात ममार च ।<br>
तां हतां भीमसंकाशां दृष्ट्वा सुरपतिस्तदा ॥१-२६-२६॥<br>
<br>
साधु साध्विति काकुत्स्थं सुराश्चाप्यभिपूजयन् ।<br>
उवाच परमप्रीतः सहस्राक्षः पुरन्दरः ॥१-२६-२७॥<br>
<br>
सुराश्च सर्वे संहृष्टा विश्वामित्रमथाब्रुवन् ।<br>
मुने कौशिक भद्रं ते सेन्द्राः सर्वे मरुद्गणाः ॥१-२६-२८॥<br>
<br>
तोषिताः कर्मणानेन स्नेहं दर्शय राघवे ।<br>
प्रजापतेः कृशाश्वस्य पुत्रान् सत्यपराक्रमान् ॥१-२६-२९॥<br>
<br>
तपोबलभृतो ब्रह्मन् राघवाय निवेदय ।<br>
पात्रभूतश्च ते ब्रह्मंस्तवानुगमने रतः ॥१-२६-३०॥<br>
<br>
कर्तव्यं सुमहत् कर्म सुराणां राजसूनुना ।<br>
एवमुक्त्वा सुराः सर्वे जग्मुर्हृष्टा विहायसम् ॥१-२६-३१॥<br>
<br>
विश्वामित्रं पूजयन्तस्ततः संध्या प्रवर्तते ।<br>
ततो मुनिवरः प्रीतस्ताटकावधतोषितः ॥१-२६-३२॥<br>
<br>
मूर्ध्नि राममुपाघ्राय इदं वचनमब्रवीत् ।<br>
इहाद्य रजनीं राम वसाम शुभदर्शन ॥१-२६-३३॥<br>
<br>
श्वः प्रभाते गमिष्यामस्तदाश्रमपदं मम ।<br>
विश्वामित्रवचः श्रुत्वा हृष्टो दशरथात्मजः ॥१-२६-३४॥<br>
<br>
उवास रजनीं तत्र ताटकाया वने सुखम् ।<br>
मुक्तशापं वनं तच्च तस्मिन्नेव तदाहनि ।<br>
रमणीयं विबभ्राज यथा चैत्ररथं वनम् ॥१-२६-३५॥<br>
<br>
निहत्य तां यक्षसुतां स रामः<br>
<span class="mw-poem-indented" style="display: inline-block; margin-inline-start: 2em;">प्रशस्यमानः सुरसिद्धसङ्घैः ।</span><br>
उवास तस्मिन् मुनिना सहैव<br>
<span class="mw-poem-indented" style="display: inline-block; margin-inline-start: 2em;">प्रभातवेलां प्रतिबोध्यमानः ॥१-२६-३६॥</span><br>
<br>
<b>इत्यार्षे श्रीमद्रामायणे वाल्मीकीये आदिकाव्ये बालकाण्डे षड्विंशः सर्गः ॥१-२६॥</b><br><br>
