<b>श्रीमद्वाल्मीकियरामायणे बालकाण्डे द्विपञ्चाशः सर्गः ॥१-५२॥</b><br>
<br>
तं दृष्ट्वा परमप्रीतो विश्वामित्रो महाबलः।<br>
प्रणतो विनयाद् वीरो वसिष्ठं जपतां वरम्॥ १॥<br>
<br>
स्वागतं तव चेत्युक्तो वसिष्ठेन महात्मना।<br>
आसनं चास्य भगवान् वसिष्ठो व्यादिदेश ह॥ २॥<br>
<br>
उपविष्टाय च तदा विश्वामित्राय धीमते।<br>
यथान्यायं मुनिवरः फलमूलमुपाहरत्॥ ३॥<br>
<br>
प्रतिगृह्य तु तां पूजां वसिष्ठाद् राजसत्तमः।<br>
तपोऽग्निहोत्रशिष्येषु कुशलं पर्यपृच्छत॥ ४॥<br>
<br>
विश्वामित्रो महातेजा वनस्पतिगणे तदा।<br>
सर्वत्र कुशलं प्राह वसिष्ठो राजसत्तमम्॥ ५॥<br>
<br>
सुखोपविष्टं राजानं विश्वामित्रं महातपाः।<br>
पप्रच्छ जपतां श्रेष्ठो वसिष्ठो ब्रह्मणः सुतः॥ ६॥<br>
<br>
कच्चित्ते कुशलं राजन् कच्चिद् धर्मेण रञ्जयन्।<br>
प्रजाः पालयसे राजन् राजवृत्तेन धार्मिक॥ ७॥<br>
<br>
कच्चित्ते सम्भृता भृत्याः कच्चित् तिष्ठन्ति शासने।<br>
कच्चित्ते विजिताः सर्वे रिपवो रिपुसूदन॥ ८॥<br>
<br>
कच्चिद् बलेषु कोशेषु मित्रेषु च परंतप।<br>
कुशलं ते नरव्याघ्र पुत्रपौत्रे तथानघ॥ ९॥<br>
<br>
सर्वत्र कुशलं राजा वसिष्ठं प्रत्युदाहरत्।<br>
विश्वामित्रो महातेजा वसिष्ठं विनयान्वितम्॥ १०॥<br>
<br>
कृत्वा तौ सुचिरं कालं धर्मिष्ठौ ताः कथास्तदा।<br>
मुदा परमया युक्तौ प्रीयेतां तौ परस्परम्॥ ११॥<br>
<br>
ततो वसिष्ठो भगवान् कथान्ते रघुनन्दन।<br>
विश्वामित्रमिदं वाक्यमुवाच प्रहसन्निव॥ १२॥<br>
<br>
आतिथ्यं कर्तुमिच्छामि बलस्यास्य महाबल।<br>
तव चैवाप्रमेयस्य यथार्हं सम्प्रतीच्छ मे॥ १३॥<br>
<br>
सत्क्रियां हि भवानेतां प्रतीच्छतु मया कृताम्।<br>
राजंस्त्वमतिथिश्रेष्ठः पूजनीयः प्रयत्नतः॥ १४॥<br>
<br>
एवमुक्तो वसिष्ठेन विश्वामित्रो महामतिः।<br>
कृतमित्यब्रवीद् राजा पूजावाक्येन मे त्वया॥ १५॥<br>
<br>
फलमूलेन भगवन् विद्यते यत् तवाश्रमे।<br>
पाद्येनाचमनीयेन भगवद्दर्शनेन च॥ १६॥<br>
<br>
सर्वथा च महाप्राज्ञ पूजार्हेण सुपूजितः।<br>
नमस्तेऽस्तु गमिष्यामि मैत्रेणेक्षस्व चक्षुषा॥ १७॥<br>
<br>
एवं ब्रुवन्तं राजानं वसिष्ठं पुनरेव हि।<br>
न्यमन्त्रयत धर्मात्मा पुनः पुनरुदारधीः॥ १८॥<br>
<br>
बाढमित्येव गाधेयो वसिष्ठं प्रत्युवाच ह।<br>
यथाप्रियं भगवतस्तथास्तु मुनिपुंगव॥ १९॥<br>
<br>
एवमुक्तस्तथा तेन वसिष्ठो जपतां वरः।<br>
आजुहाव ततः प्रीतः कल्माषीं धूतकल्मषाम्॥ २०॥<br>
<br>
एह्येहि शबले क्षिप्रं शृणु चापि वचो मम।<br>
सबलस्यास्य राजर्षेः कर्तुं व्यवसितोऽस्म्यहम्।<br>
भोजनेन महार्हेण सत्कारं संविधत्स्व मे॥ २१॥<br>
<br>
यस्य यस्य यथाकामं षड्रसेष्वभिपूजितम्।<br>
तत् सर्वं कामधुग् दिव्ये अभिवर्ष कृते मम॥ २२॥<br>
<br>
रसेनान्नेन पानेन लेह्यचोष्येण संयुतम्।<br>
अन्नानां निचयं सर्वं सृजस्व शबले त्वर॥ २३॥<br>
