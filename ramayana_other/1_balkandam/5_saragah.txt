<b>श्रीमद्वाल्मीकियरामायणे बालकाण्डे पञ्चमः सर्गः ॥१-५॥</b><br>
<br>
सर्वा पूर्वमियं  येषामासीत् कृत्स्ना वसुंधरा ।<br>
प्रजापतिमुपादाय नृपाणां जयशालिनाम् ॥१-५-१॥<br>
<br>
येषां स सगरो नाम सागरो येन खानितः ।<br>
षष्टिपुत्रसहस्राणि यं यान्तं  पर्यवारयन् ॥१-५-२॥<br>
<br>
इक्ष्वाकूणामिदं तेषां राज्ञां वंशे  महात्मनाम् ।<br>
महदुत्पन्नमाख्यानं रामायणमिति श्रुतम् ॥१-५-३॥<br>
<br>
तदिदं वर्तयिष्यावः सर्वं निखिलमादितः ।<br>
धर्मकामार्थसहितं श्रोतव्यमनसूयता ॥१-५-४॥<br>
<br>
कोसलो नाम मुदितः स्फीतो जनपदो महान् ।<br>
निविष्टः सरयूतीरे प्रभूतधनधान्यवान् ॥१-५-५॥<br>
<br>
अयोध्या नाम नगरी तत्रासील्लोकविश्रुता ।<br>
मनुना मानवेन्द्रेण या पुरी निर्मिता  स्वयम् ॥१-५-६॥<br>
<br>
आयता दश च द्वे च योजनानि महापुरी ।<br>
श्रीमती त्रीणि विस्तीर्णा सुविभक्तमहापथा ॥१-५-७॥<br>
<br>
राजमार्गेण महता सुविभक्तेन शोभिता ।<br>
मुक्तपुष्पावकीर्णेन जलसिक्तेन नित्यशः ॥१-५-८॥<br>
<br>
तां तु राजा दशरथो महाराष्ट्रविवर्धनः ।<br>
पुरीमावासयामास दिवि देवपतिर्यथा ॥१-५-९॥<br>
<br>
कपाटतोरणवतीं सुविभक्तान्तरापणाम् ।<br>
सर्वयन्त्रायुधवतीमुषितां सर्वशिल्पिभिः ॥१-५-१०॥<br>
<br>
सूतमागधसम्बाधां श्रीमतीमतुलप्रभाम् ।<br>
उच्चाट्टालध्वजवतीं शतघ्नीशतसंकुलाम् ॥१-५-११॥<br>
<br>
वधूनाटकसङ्घैश्च संयुक्तां सर्वतः पुरीम् ।<br>
उद्यानाम्रवणोपेतां महतीं सालमेखलाम् ॥१-५-१२॥<br>
<br>
दुर्गगम्भीरपरिखां दुर्गामन्यैर्दुरासदाम् ।<br>
वाजिवारणसम्पूर्णां गोभिरुष्ट्रैः खरैस्तथा ॥१-५-१३॥<br>
<br>
सामन्तराजसङ्घैश्च बलिकर्मभिरावृताम् ।<br>
नानादेशनिवासैश्च वणिग्भिरुपशोभिताम् ॥१-५-१४॥<br>
<br>
प्रासादै रत्नविकृतैः पर्वतैरिव शोभिताम् ।<br>
कूटागारैश्च  सम्पूर्णामिन्द्रस्येवामरावतीम् ॥१-५-१५॥<br>
<br>
चित्रामष्टापदाकारां वरनारीगणायुताम् ।<br>
सर्वरत्नसमाकीर्णां विमानगृहशोभिताम् ॥१-५-१६॥<br>
<br>
गृहगाढामविच्छिद्रां समभूमौ निवेशिताम् ।<br>
शालितण्डुलसम्पूर्णामिक्षुकाण्डरसोदकाम् ॥१-५-१७॥<br>
<br>
दुन्दुभीभिर्मृदङ्गैश्च वीणाभिः पणवैस्तथा ।<br>
नादितां भृशमत्यर्थं पृथिव्यां  तामनुत्तमाम् ॥१-५-१८॥<br>
<br>
विमानमिव सिद्धानां तपसाधिगतं दिवि ।<br>
सुनिवेशितवेश्मान्तां नरोत्तमसमावृताम् ॥१-५-१९॥<br>
<br>
ये च बाणैर्न विध्यन्ति विविक्तमपरापरम् ।<br>
शब्दवेध्यं च विततं लघुहस्ता विशारदाः ॥१-५-२०॥<br>
<br>
सिंहव्याघ्रवराहाणां मत्तानां नदतां वने ।<br>
हन्तारो निशितैः शस्त्रैर्बलाद् बाहुबलैरपि ॥१-५-२१॥<br>
<br>
तादृशानां सहस्रैस्तामभिपूर्णां महारथैः ।<br>
पुरीमावासयामास राजा दशरथस्तदा ॥१-५-२२॥<br>
<br>
तामग्निमद्भिर्गुणवद्भिरावृतां  <br>
<span class="mw-poem-indented" style="display: inline-block; margin-inline-start: 2em;">द्विजोत्तमैर्वेदषडङ्गपारगैः ।</span><br>
सहस्रदैः  सत्यरतैर्महात्मभि-<br>
<span class="mw-poem-indented" style="display: inline-block; margin-inline-start: 2em;">र्महर्षिकल्पैर्ऋषिभिश्च केवलैः ॥१-५-२३॥</span><br>
<br>
<b>इत्यार्षे श्रीमद्रामायणे वाल्मीकीये आदिकाव्ये बालकाण्डे पञ्चमः सर्गः ॥१-५॥</b><br>
