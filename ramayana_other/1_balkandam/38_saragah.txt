<b>श्रीमद्वाल्मीकियरामायणे बालकाण्डे अष्टात्रिंशः सर्गः ॥१-३८॥</b><br>
<br>
तां कथां कौशिको रामे निवेद्य मधुराक्षराम् ।<br>
पुनरेवापरं वाक्यं काकुत्स्थमिदमब्रवीत् ॥१-३८-१॥<br>
<br>
अयोध्याधिपतिर्वीर पूर्वमासीन्नराधिपः ।<br>
सगरो नाम धर्मात्मा प्रजाकामः स चाप्रजः ॥१-३८-२॥<br>
<br>
वैदर्भदुहिता राम केशिनी नाम नामतः ।<br>
ज्येष्ठा सगरपत्नी सा धर्मिष्ठा सत्यवादिनी ॥१-३८-३॥<br>
<br>
अरिष्टनेमेर्दुहिता सुपर्णभगिनी तु सा ।<br>
द्वितीया सगरस्यासीत् पत्नी सुमतिसंज्ञिता ॥१-३८-४॥<br>
<br>
ताभ्यां सह महाराजः पत्नीभ्यां तप्तवांस्तपः ।<br>
हिमवन्तं समासाद्य भृगुप्रस्रवणे गिरौ ॥१-३८-५॥<br>
<br>
अथ वर्षशते पूर्णे तपसाऽऽराधितो मुनिः ।<br>
सगराय वरं प्रादाद् भृगुः सत्यवतां वरः ॥१-३८-६॥<br>
<br>
अपत्यलाभः सुमहान् भविष्यति तवानघ ।<br>
कीर्तिं चाप्रतिमां लोके प्राप्स्यसे पुरुषर्षभ ॥१-३८-७॥<br>
<br>
एका जनयिता तात पुत्रं वंशकरं तव ।<br>
षष्टिं पुत्रसहस्राणि अपरा जनयिष्यति ॥१-३८-८॥<br>
<br>
भाषमाणं महात्मानं राजपुत्र्यौ प्रसाद्य तम् ।<br>
ऊचतुः परमप्रीते कृताञ्जलिपुटे तदा ॥१-३८-९॥<br>
<br>
एकः कस्याः सुतो ब्रह्मन् का बहूञ्जनयिष्यति ।<br>
श्रोतुमिच्छावहे ब्रह्मन् सत्यमस्तु वचस्तव ॥१-३८-१०॥<br>
<br>
तयोस्तद् वचनं श्रुत्वा भृगुः परमधार्मिकः ।<br>
उवाच परमां वाणीं स्वच्छन्दोऽत्र विधीयताम् ॥१-३८-११॥<br>
<br>
एको वंशकरो वास्तु बहवो वा महाबलाः ।<br>
कीर्तिमन्तो महोत्साहाः का वा कं वरमिच्छति ॥१-३८-१२॥<br>
<br>
मुनेस्तु वचनं श्रुत्वा केशिनी रघुनन्दन ।<br>
पुत्रं वंशकरं राम जग्राह नृपसंनिधौ ॥१-३८-१३॥<br>
<br>
षष्टिं पुत्रसहस्राणि सुपर्णभगिनी तदा ।<br>
महोत्साहान् कीर्तिमतो जग्राह सुमतिः सुतान् ॥१-३८-१४॥<br>
<br>
प्रदक्षिणमृषिं कृत्वा शिरसाभिप्रणम्य तम् ।<br>
जगाम स्वपुरं राजा सभार्यो रघुनन्दन ॥१-३८-१५॥<br>
<br>
अथ काले गते तस्य ज्येष्ठा पुत्रं व्यजायत ।<br>
असमञ्ज इति ख्यातं केशिनी सगरात्मजम् ॥१-३८-१६॥<br>
<br>
सुमतिस्तु नरव्याघ्र गर्भतुम्बं व्यजायत ।<br>
षष्टिः पुत्रसहस्राणि तुम्बभेदाद् विनिःसृताः ॥१-३८-१७॥<br>
<br>
घृतपूर्णेषु कुम्भेषु धात्र्यस्तान् समवर्धयन् ।<br>
कालेन महता सर्वे यौवनं प्रतिपेदिरे ॥१-३८-१८॥<br>
<br>
अथ दीर्घेण कालेन रूपयौवनशालिनः ।<br>
षष्टिः पुत्रसहस्राणि सगरस्याभवंस्तदा ॥१-३८-१९॥<br>
<br>
स च ज्येष्ठो नरश्रेष्ठ सगरस्यात्मसम्भवः ।<br>
बालान् गृहीत्वा तु जले सरय्वा रघुनन्दन ॥१-३८-२०॥<br>
<br>
प्रक्षिप्य प्राहसन्नित्यं मज्जतस्तान् निरीक्ष्य वै ।<br>
एवं पापसमाचारः सज्जनप्रतिबाधकः ॥१-३८-२१॥<br>
<br>
पौराणामहिते युक्तः पित्रा निर्वासितः पुरात् ।<br>
तस्य पुत्रोंऽशुमान् नाम असमञ्जस्य वीर्यवान् ॥१-३८-२२॥<br>
<br>
सम्मतः सर्वलोकस्य सर्वस्यापि प्रियंवदः ।<br>
ततः कालेन महता मतिः समभिजायत ॥१-३८-२३॥<br>
<br>
सगरस्य नरश्रेष्ठ यजेयमिति निश्चिता ।<br>
स कृत्वा निश्चयं राजा सोपाध्यायगणस्तदा ।<br>
यज्ञकर्मणि वेदज्ञो यष्टुं समुपचक्रमे ॥१-३८-२४॥<br>
<br>
<b>इत्यार्षे श्रीमद्रामायणे वाल्मीकीये आदिकाव्ये बालकाण्डे अष्टात्रिंशः सर्गः ॥१-३८॥</b><br>
