कृतोद्वाहे गते तस्मिन् ब्रह्मदत्ते च राघव ।<br>
अपुत्रः पुत्रलाभाय पौत्रीमिष्टिमकल्पयत् ॥१-३४-१॥<br>
<br>
इष्ट्यां तु वर्तमानायां कुशनाभं महीपतिम् ।<br>
उवाच परमोदारः कुशो ब्रह्मसुतस्तदा ॥१-३४-२॥<br>
<br>
पुत्रस्ते सदृशः पुत्र भविष्यति सुधार्मिकः ।<br>
गाधिं प्राप्स्यसि तेन त्वं कीर्तिं लोके च शाश्वतीम् ॥१-३४-३॥<br>
<br>
एवमुक्त्वा कुशो राम कुशनाभं महीपतिम् ।<br>
जगामाकाशमाविश्य ब्रह्मलोकं सनातनम् ॥१-३४-४॥<br>
<br>
कस्यचित् त्वथ कालस्य कुशनाभस्य धीमतः ।<br>
जज्ञे परमधर्मिष्ठो गाधिरित्येव नामतः ॥१-३४-५॥<br>
<br>
स पिता मम काकुत्स्थ गाधिः परमधार्मिकः ।<br>
कुशवंशप्रसूतोऽस्मि कौशिको रघुनन्दन ॥१-३४-६॥<br>
<br>
पूर्वजा भगिनी चापि मम राघव सुव्रता ।<br>
नाम्ना सत्यवती नाम ऋचीके प्रतिपादिता ॥१-३४-७॥<br>
<br>
सशरीरा गता स्वर्गं भर्तारमनुवर्तिनी ।<br>
कौशिकी परमोदारा सा प्रवृत्ता महानदी ॥१-३४-८॥<br>
<br>
दिव्या पुण्योदका रम्या हिमवन्तमुपाश्रिता<br>
लोकस्य हितकार्यार्थं प्रवृत्ता भगिनी मम ॥१-३४-९॥<br>
<br>
ततोऽहं हिमवत्पार्श्वे वसामि नियतः सुखम्<br>
भगिन्यां स्नेहसंयुक्तः कौशिक्यां रघुनन्दन ॥१-३४-१०॥<br>
<br>
सा तु सत्यवती पुण्या सत्ये धर्मे प्रतिष्ठिता<br>
पतिव्रता महाभागा कौशिकी सरितां वरा ॥१-३४-११॥<br>
<br>
अहं हि नियमाद्राम हित्वा तां समुपागतः<br>
सिद्धाश्रममनुप्राप्तः सिद्धोऽस्मि तव तेजसा ॥१-३४-१२॥<br>
<br>
एषा राम ममोत्पत्तिः स्वस्य वंशस्य कीर्तिता<br>
देशस्य च महाबाहो यन्मां त्वं परिपृच्छसि ॥१-३४-१३॥<br>
<br>
गतोऽर्धरात्रः काकुत्स्थ कथाः कथयतो मम ।<br>
निद्रामभ्येहि भद्रं ते मा भूद् विघ्नोऽध्वनीह नः ॥१-३४-१४॥<br>
<br>
निष्पन्दास्तरवः सर्वे निलीना मृगपक्षिणः ।<br>
नैशेन तमसा व्याप्ता दिशश्च रघुनन्दन ॥१-३४-१५॥<br>
<br>
शनैर्विसृज्यते संध्या नभो नेत्रैरिवावृतम् ।<br>
नक्षत्रतारागहनं ज्योतिर्भिरवभासते ॥ १६ ॥१-३४-१६॥<br>
<br>
उत्तिष्ठते च शीतांशुः शशी लोकतमोनुदः ।<br>
ह्लादयन् प्राणिनां लोके मनांसि प्रभया स्वया ॥१-३४-१७॥<br>
<br>
नैशानि सर्वभूतानि प्रचरन्ति ततस्ततः ।<br>
यक्षराक्षससंघाश्च रौद्राश्च पिशिताशनाः ॥॥१-३४-१८॥<br>
<br>
एवमुक्त्वा महातेजा विरराम महामुनिः ।<br>
साधुसाध्विति तं सर्वे मुनयो ह्यभ्यपूजयन् ॥१-३४-१९॥<br>
<br>
कुशिकानामयं वंशो महान् धर्मपरः सदा ।<br>
ब्रह्मोपमा महात्मानः कुशवंश्या नरोत्तमाः ॥१-३४-२०॥<br>
<br>
विशेषेण भवानेव विश्वामित्र महायशः ।<br>
कौशिकी सरितां श्रेष्ठा कुलोद्योतकरी तव ॥१-३४-२१॥<br>
<br>
मुदितैर्मुनिशार्दूलैः प्रशस्तः कुशिकात्मजः ।<br>
निद्रामुपागमच्छ्रीमानस्तंगत इवांशुमान् ॥१-३४-२२॥<br>
<br>
रामोऽपि सहसौमित्रिः किञ्चिदागतविस्मयः ।<br>
प्रशस्य मुनिशार्दूलं निद्रां समुपसेवते ॥१-३४-२३॥<br>
<br>
<br>
<b>इत्यार्षे श्रीमद्रामायणे वाल्मीकीये आदिकाव्ये बालकाण्डे चतुस्त्रिंशः सर्गः ॥१-३२॥</b>
