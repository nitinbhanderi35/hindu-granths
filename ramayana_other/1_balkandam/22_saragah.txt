<b>श्रीमद्वाल्मीकियरामायणे बालकाण्डे द्वाविंशः सर्गः ॥१-२२॥</b><br><br><br>
तथा वसिष्ठे ब्रुवति राजा दशरथः स्वयम् ।<br>
प्रहृष्टवदनो राममाजुहाव सलक्ष्मणम् ॥१-२२-१॥<br>
<br>
कृतस्वस्त्ययनं मात्रा पित्रा दशरथेन च ।<br>
पुरोधसा वसिष्ठेन मङ्गलैरभिमन्त्रितम् ॥१-२२-२॥<br>
<br>
स पुत्रं मूर्ध्न्युपाघ्राय राजा दशरस्तदा ।<br>
ददौ कुशिकपुत्राय सुप्रीतेनान्तरात्मना ॥१-२२-३॥<br>
<br>
ततो वायुः सुखस्पर्शो नीरजस्को ववौ तदा ।<br>
विश्वामित्रगतं रामं दृष्ट्वा राजीवलोचनम् ॥१-२२-४॥<br>
<br>
पुष्पवृष्टिर्महत्यासीद् देवदुन्दुभिनिस्वनैः ।<br>
शङ्खदुन्दुभिनिर्घोषः प्रयाते तु महात्मनि ॥१-२२-५॥<br>
<br>
विश्वामित्रो ययावग्रे ततो रामो महायशाः ।<br>
काकपक्षधरो धन्वी तं च सौमित्रिरन्वगात् ॥१-२२-६॥<br>
<br>
कलापिनौ धनुष्पाणी शोभयानौ दिशो दश ।<br>
विश्वामित्रं महात्मानं त्रिशीर्षाविव पन्नगौ ॥१-२२-७॥<br>
<br>
अनुजग्मतुरक्षुद्रौ पितामहमिवाश्विनौ ।<br>
अनुयातौ श्रिया दीप्तौ शोभयेतावनिन्दितौ ॥१-२२-८॥<br>
<br>
तदा कुशिकपुत्रं तु धनुष्पाणी स्वलंकृतौ ।<br>
बद्धगोधाङ्गुलित्राणौ खड्गवन्तौ महाद्युती ॥१-२२-९॥<br>
<br>
कुमारौ चारुवपुषौ भ्रातरौ रामलक्ष्मणौ ।<br>
अनुयातौ श्रिया दीप्तौ शोभयेतावनिन्दितौ ॥१-२२-१०॥<br>
<br>
स्थाणुं देवमिवाचिन्त्यं कुमाराविव पावकी ।<br>
अध्यर्धयोजनं गत्वा सरय्वा दक्षिणे तटे ॥१-२२-११॥<br>
<br>
रामेति मधुरां वाणीं विश्वामित्रोऽभ्यभाषत ।<br>
गृहाण वत्स सलिलं मा भूत्कालस्य पर्ययः ॥१-२२-१२॥<br>
<br>
मन्त्रग्रामं गृहाण त्वं बलामतिबलां तथा ।<br>
न श्रमो न ज्वरो वा ते न रूपस्य विपर्ययः ॥१-२२-१३॥<br>
<br>
न च सुप्तं प्रमत्तं वा धर्षयिष्यन्ति नैर्ऋताः ।<br>
न बाह्वोः सदृशो वीर्ये पृथिव्यामस्ति कश्चन ॥१-२२-१४॥<br>
<br>
त्रिषु लोकेषु वा राम न भवेत्सदृशस्तव ।<br>
बलामतिबलां चैव पठतस्तात राघव ॥१-२२-१५॥<br>
<br>
न सौभाग्ये न दाक्षिण्ये न ज्ञाने बुद्धिनिश्चये ।<br>
नोत्तरे प्रतिवक्तव्ये समो लोके तवानघ ॥१-२२-१६॥<br>
<br>
एतद्विद्याद्वये लब्धे न भवेत् सदृशस्तव ।<br>
बला चातिबला चैव सर्वज्ञानस्य मातरौ ॥१-२२-१७॥<br>
<br>
क्षुत्पिपासे न ते राम भविष्येते नरोत्तम ।<br>
बलामतिबलां चैव पठस्तात राघव ॥१-२२-१८॥<br>
<br>
गृहाण सर्वलोकस्य गुप्तये रघुनन्दन ।<br>
विद्याद्वयमधीयाने यशश्चाथ भवेद् भुवि ।<br>
पितामहसुते ह्येते विद्ये तेजःसमन्विते ॥१-२२-१९॥<br>
<br>
प्रदातुं तव काकुत्स्थ सदृशस्त्वं हि पार्थिव ।<br>
कामं बहुगुणाः सर्वे त्वय्येते नात्र संशयः ॥१-२२-२०॥<br>
<br>
तपसा संभृते चैते बहुरूपे भविष्यतः ।<br>
ततो रामो जलं स्पृष्ट्वा प्रहृष्टवदनः शुचिः ॥१-२२-२१॥<br>
<br>
प्रतिजग्राह ते विद्ये महर्षेर्भावितात्मनः ।<br>
विद्यासमुदितो रामः शुशुभे भूरिविक्रमः ॥१-२२-२२॥<br>
<br>
सहस्ररश्मिर्भगवाञ्शरदीव दिवाकरः ।<br>
गुरुकार्याणि सर्वाणि नियुज्य कुशिकात्मजे ।<br>
ऊषुस्तां रजनीं तत्र सरय्वां सुसुखं त्रयः ॥१-२२-२३॥<br>
<br>
दशरथनृपसूनुसत्तमाभ्यां<br>
<span class="mw-poem-indented" style="display: inline-block; margin-inline-start: 3em;">तृणशयनेऽनुचिते तदोषिताभ्याम् ।</span><br>
कुशिकसुतवचोऽनुलालिताभ्याम् <br>
<span class="mw-poem-indented" style="display: inline-block; margin-inline-start: 3em;">सुखमिव सा विबभौ विभावरी च ॥१-२२-२४॥</span><br>
<br>
<b>इत्यार्षे श्रीमद्रामायणे वाल्मीकीये आदिकाव्ये बालकाण्डे द्वाविंशः सर्गः ॥१-२२॥</b>
