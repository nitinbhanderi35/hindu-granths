<br>
<b>श्रीमद्वाल्मीकियरामायणे बालकाण्डे द्विषष्ठितमः सर्गः ॥१-६२॥</b><br>
<br>
शुनःशेपं नरश्रेष्ठ गृहीत्वा तु महायशाः।<br>
व्यश्रमत् पुष्करे राजा मध्याह्ने रघुनन्दन॥ १॥<br>
<br>
तस्य विश्रममाणस्य शुनःशेपो महायशाः।<br>
पुष्करं ज्येष्ठमागम्य विश्वामित्रं ददर्श ह॥ २॥<br>
<br>
तप्यन्तमृषिभिः सार्धं मातुलं परमातुरः।<br>
विषण्णवदनो दीनस्तृष्णया च श्रमेण च॥ ३॥<br>
<br>
पपाताङ्के मुने राम वाक्यं चेदमुवाच ह।<br>
न मेऽस्ति माता न पिता ज्ञातयो बान्धवाः कुतः॥ ४॥<br>
<br>
त्रातुमर्हसि मां सौम्य धर्मेण मुनिपुंगव।<br>
त्राता त्वं हि नरश्रेष्ठ सर्वेषां त्वं हि भावनः॥ ५॥<br>
<br>
राजा च कृतकार्यः स्यादहं दीर्घायुरव्ययः।<br>
स्वर्गलोकमुपाश्नीयां तपस्तप्त्वा ह्यनुत्तमम्॥ ६॥<br>
<br>
स मे नाथो ह्यनाथस्य भव भव्येन चेतसा।<br>
पितेव पुत्रं धर्मात्मंस्त्रातुमर्हसि किल्बिषात्॥ ७॥<br>
<br>
तस्य तद् वचनं श्रुत्वा विश्वामित्रो महातपाः।<br>
सान्त्वयित्वा बहुविधं पुत्रानिदमुवाच ह॥ ८॥<br>
<br>
यत्कृते पितरः पुत्राञ्जनयन्ति शुभार्थिनः।<br>
परलोकहितार्थाय तस्य कालोऽयमागतः॥ ९॥<br>
<br>
अयं मुनिसुतो बालो मत्तः शरणमिच्छति।<br>
अस्य जीवितमात्रेण प्रियं कुरुत पुत्रकाः॥ १०॥<br>
<br>
सर्वे सुकृतकर्माणः सर्वे धर्मपरायणाः।<br>
पशुभूता नरेन्द्रस्य तृप्तिमग्नेः प्रयच्छत॥ ११॥<br>
<br>
नाथवांश्च शुनःशेपो यज्ञश्चाविघ्नतो भवेत्।<br>
देवतास्तर्पिताश्च स्युर्मम चापि कृतं वचः॥ १२॥<br>
<br>
मुनेस्तद् वचनं श्रुत्वा मधुच्छन्दादयः सुताः।<br>
साभिमानं नरश्रेष्ठ सलीलमिदमब्रुवन्॥ १३॥<br>
<br>
कथमात्मसुतान् हित्वा त्रायसेऽन्यसुतं विभो।<br>
अकार्यमिव पश्यामः श्वमांसमिव भोजने॥ १४॥<br>
<br>
तेषां तद् वचनं श्रुत्वा पुत्राणां मुनिपुंगवः।<br>
क्रोधसंरक्तनयनो व्याहर्तुमुपचक्रमे॥ १५॥<br>
<br>
निःसाध्वसमिदं प्रोक्तं धर्मादपि विगर्हितम्।<br>
अतिक्रम्य तु मद्वाक्यं दारुणं रोमहर्षणम्॥ १६॥<br>
<br>
श्वमांसभोजिनः सर्वे वासिष्ठा इव जातिषु।<br>
पूर्णं वर्षसहस्रं तु पृथिव्यामनुवत्स्यथ॥ १७॥<br>
<br>
कृत्वा शापसमायुक्तान् पुत्रान् मुनिवरस्तदा।<br>
शुनःशेपमुवाचार्तं कृत्वा रक्षां निरामयाम्॥ १८॥<br>
<br>
पवित्रपाशैराबद्धो रक्तमाल्यानुलेपनः।<br>
वैष्णवं यूपमासाद्य वाग्भिरग्निमुदाहर॥ १९॥<br>
<br>
इमे च गाथे द्वे दिव्ये गायेथा मुनिपुत्रक।<br>
अम्बरीषस्य यज्ञेऽस्मिंस्ततः सिद्धिमवाप्स्यसि॥ २०॥<br>
<br>
शुनःशेपो गृहीत्वा ते द्वे गाथे सुसमाहितः।<br>
त्वरया राजसिंहं तमम्बरीषमुवाच ह॥ २१॥<br>
<br>
राजसिंह महाबुद्धे शीघ्रं गच्छावहे वयम्।<br>
निवर्तयस्व राजेन्द्र दीक्षां च समुदाहर॥ २२॥<br>
<br>
तद् वाक्यमृषिपुत्रस्य श्रुत्वा हर्षसमन्वितः।<br>
जगाम नृपतिः शीघ्रं यज्ञवाटमतन्द्रितः॥ २३॥<br>
<br>
सदस्यानुमते राजा पवित्रकृतलक्षणम्।<br>
पशुं रक्ताम्बरं कृत्वा यूपे तं समबन्धयत्॥ २४॥<br>
<br>
स बद्धो वाग्भिरग्र्याभिरभितुष्टाव वै सुरौ।<br>
इन्द्रमिन्द्रानुजं चैव यथावन्मुनिपुत्रकः॥ २५॥<br>
<br>
ततः प्रीतः सहस्राक्षो रहस्यस्तुतितोषितः।<br>
दीर्घमायुस्तदा प्रादाच्छुनःशेपाय वासवः॥ २६॥<br>
<br>
स च राजा नरश्रेष्ठ यज्ञस्य च समाप्तवान्।<br>
फलं बहुगुणं राम सहस्राक्षप्रसादजम्॥ २७॥<br>
<br>
विश्वामित्रोऽपि धर्मात्मा भूयस्तेपे महातपाः।<br>
पुष्करेषु नरश्रेष्ठ दशवर्षशतानि च॥ २८॥<br>
<br>
<b>इत्यार्षे श्रीमद्रामायणे वाल्मीकीये आदिकाव्ये बालकाण्डे द्विषष्ठितमः सर्गः ॥१-६२॥</b><br>
