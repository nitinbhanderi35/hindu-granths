<b>श्रीमद्वाल्मीकियरामायणे बालकाण्डे षट्पञ्चाशः सर्गः ॥१-५६॥</b><br>
<br>
एवमुक्तो वसिष्ठेन विश्वामित्रो महाबलः।<br>
आग्नेयमस्त्रमुद्दिश्य तिष्ठ तिष्ठेति चाब्रवीत्॥ १॥<br>
<br>
ब्रह्मदण्डं समुद्यम्य कालदण्डमिवापरम्।<br>
वसिष्ठो भगवान् क्रोधादिदं वचनमब्रवीत्॥ २॥<br>
<br>
क्षत्रबन्धो स्थितोऽस्म्येष यद् बलं तद् विदर्शय।<br>
नाशयाम्यद्य ते दर्पं शस्त्रस्य तव गाधिज॥ ३॥<br>
<br>
क्व च ते क्षत्रियबलं क्व च ब्रह्मबलं महत्।<br>
पश्य ब्रह्मबलं दिव्यं मम क्षत्रियपांसन॥ ४॥<br>
<br>
तस्यास्त्रं गाधिपुत्रस्य घोरमाग्नेयमुत्तमम्।<br>
ब्रह्मदण्डेन तच्छान्तमग्नेर्वेग इवाम्भसा॥ ५॥<br>
<br>
वारुणं चैव रौद्रं च ऐन्द्रं पाशुपतं तथा।<br>
ऐषीकं चापि चिक्षेप कुपितो गाधिनन्दनः॥ ६॥<br>
<br>
मानवं मोहनं चैव गान्धर्वं स्वापनं तथा।<br>
जृम्भणं मादनं चैव संतापनविलापने॥ ७॥<br>
<br>
शोषणं दारणं चैव वज्रमस्त्रं सुदुर्जयम्।<br>
ब्रह्मपाशं कालपाशं वारुणं पाशमेव च॥ ८॥<br>
<br>
पिनाकमस्त्रं दयितं शुष्कार्द्रे अशनी तथा।<br>
दण्डास्त्रमथ पैशाचं क्रौञ्चमस्त्रं तथैव च॥ ९॥<br>
<br>
धर्मचक्रं कालचक्रं विष्णुचक्रं तथैव च।<br>
वायव्यं मथनं चैव अस्त्रं हयशिरस्तथा॥ १०॥<br>
<br>
शक्तिद्वयं च चिक्षेप कङ्कालं मुसलं तथा।<br>
वैद्याधरं महास्त्रं च कालास्त्रमथ दारुणम्॥ ११॥<br>
<br>
त्रिशूलमस्त्रं घोरं च कापालमथ कङ्कणम्।<br>
एतान्यस्त्राणि चिक्षेप सर्वाणि रघुनन्दन॥ १२॥<br>
<br>
वसिष्ठे जपतां श्रेष्ठे तदद्भुतमिवाभवत्।<br>
तानि सर्वाणि दण्डेन ग्रसते ब्रह्मणः सुतः॥ १३॥<br>
<br>
तेषु शान्तेषु ब्रह्मास्त्रं क्षिप्तवान् गाधिनन्दनः।<br>
तदस्त्रमुद्यतं दृष्ट्वा देवाः साग्निपुरोगमाः॥ १४॥<br>
<br>
देवर्षयश्च सम्भ्रान्ता गन्धर्वाः समहोरगाः।<br>
त्रैलोक्यमासीत् संत्रस्तं ब्रह्मास्त्रे समुदीरिते॥ १५॥<br>
<br>
तदप्यस्त्रं महाघोरं ब्राह्मं ब्राह्मेण तेजसा।<br>
वसिष्ठो ग्रसते सर्वं ब्रह्मदण्डेन राघव॥ १६॥<br>
<br>
ब्रह्मास्त्रं ग्रसमानस्य वसिष्ठस्य महात्मनः।<br>
त्रैलोक्यमोहनं रौद्रं रूपमासीत् सुदारुणम्॥ १७॥<br>
<br>
रोमकूपेषु सर्वेषु वसिष्ठस्य महात्मनः।<br>
मरीच्य इव निष्पेतुरग्नेर्धूमाकुलार्चिषः॥ १८॥<br>
<br>
प्राज्वलद् ब्रह्मदण्डश्च वसिष्ठस्य करोद्यतः।<br>
विधूम इव कालाग्नेर्यमदण्ड इवापरः॥ १९॥<br>
<br>
ततोऽस्तुवन् मुनिगणा वसिष्ठं जपतां वरम्।<br>
अमोघं ते बलं ब्रह्मंस्तेजो धारय तेजसा॥ २०॥<br>
<br>
निगृहीतस्त्वया ब्रह्मन् विश्वामित्रो महाबलः।<br>
अमोघं ते बलं श्रेष्ठ लोकाः सन्तु गतव्यथाः॥ २१॥<br>
<br>
एवमुक्तो महातेजाः शमं चक्रे महाबलः।<br>
विश्वामित्रो विनिकृतो विनिःश्वस्येदमब्रवीत्॥ २२॥<br>
<br>
धिग् बलं क्षत्रियबलं ब्रह्मतेजोबलं बलम्।<br>
एकेन ब्रह्मदण्डेन सर्वास्त्राणि हतानि मे॥ २३॥<br>
<br>
तदेतत् प्रसमीक्ष्याहं प्रसन्नेन्द्रियमानसः।<br>
तपो महत् समास्थास्ये यद् वै ब्रह्मत्वकारणम्॥ २४॥<br>
<br>
<b>इत्यार्षे श्रीमद्रामायणे वाल्मीकीये आदिकाव्ये बालकाण्डे षट्पञ्चाशः सर्गः ॥१-५६॥</b>
