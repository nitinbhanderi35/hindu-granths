<b>श्रीमद्वाल्मीकियरामायणे बालकाण्डे पञ्चाशः सर्गः ॥१-५०॥</b><br><br><br>
<br>
ततः प्रागुत्तरां गत्वा रामः सौमित्रिणा सह।<br>
विश्वामित्रं पुरस्कृत्य यज्ञवाटमुपागमत्॥ १॥<br>
<br>
रामस्तु मुनिशार्दूलमुवाच सहलक्ष्मणः।<br>
साध्वी यज्ञसमृद्धिर्हि जनकस्य महात्मनः॥ २॥<br>
<br>
बहूनीह सहस्राणि नानादेशनिवासिनाम्।<br>
ब्राह्मणानां महाभाग वेदाध्ययनशालिनाम्॥ ३॥<br>
<br>
ऋषिवाटाश्च दृश्यन्ते शकटीशतसंकुलाः।<br>
देशो विधीयतां ब्रह्मन् यत्र वत्स्यामहे वयम्॥ ४॥<br>
<br>
रामस्य वचनं श्रुत्वा विश्वामित्रो महामुनिः।<br>
निवासमकरोद् देशे विविक्ते सलिलान्विते॥ ५॥<br>
<br>
विश्वामित्रमनुप्राप्तं श्रुत्वा नृपवरस्तदा।<br>
शतानन्दं पुरस्कृत्य पुरोहितमनिन्दितः॥ ६॥<br>
<br>
ऋत्विजोऽपि महात्मानस्त्वर्घ्यमादाय सत्वरम्।<br>
प्रत्युज्जगाम सहसा विनयेन समन्वितः॥ ७॥<br>
<br>
विश्वामित्राय धर्मेण ददौ धर्मपुरस्कृतम्।<br>
प्रतिगृह्य तु तां पूजां जनकस्य महात्मनः॥ ८॥<br>
<br>
पप्रच्छ कुशलं राज्ञो यज्ञस्य च निरामयम्।<br>
स तांश्चाथ मुनीन् पृष्ट्वा सोपाध्यायपुरोधसः॥ ९॥<br>
<br>
यथार्हमृषिभिः सर्वैः समागच्छत् प्रहृष्टवत्।<br>
अथ राजा मुनिश्रेष्ठं कृताञ्जलिरभाषत॥ १०॥<br>
<br>
आसने भगवानास्तां सहैभिर्मुनिपुंगवैः।<br>
जनकस्य वचः श्रुत्वा निषसाद महामुनिः॥ ११॥<br>
<br>
पुरोधा ऋत्विजश्चैव राजा च सहमन्त्रिभिः।<br>
आसनेषु यथान्यायमुपविष्टाः समन्ततः॥ १२॥<br>
<br>
दृष्ट्वा स नृपतिस्तत्र विश्वामित्रमथाब्रवीत्।<br>
अद्य यज्ञसमृद्धिर्मे सफला दैवतैः कृता॥ १३॥<br>
<br>
अद्य यज्ञफलं प्राप्तं भगवद्दर्शनान्मया।<br>
धन्योऽस्म्यनुगृहीतोऽस्मि यस्य मे मुनिपुंगवः॥ १४॥<br>
<br>
यज्ञोपसदनं ब्रह्मन् प्राप्तोऽसि मुनिभिः सह।<br>
द्वादशाहं तु ब्रह्मर्षे दीक्षामाहुर्मनीषिणः॥ १५॥<br>
<br>
ततो भागार्थिनो देवान् द्रष्टुमर्हसि कौशिक।<br>
इत्युक्त्वा मुनिशार्दूलं प्रहृष्टवदनस्तदा॥ १६॥<br>
<br>
पुनस्तं परिपप्रच्छ प्राञ्जलिः प्रयतो नृपः।<br>
इमौ कुमारौ भद्रं ते देवतुल्यपराक्रमौ॥ १७॥<br>
<br>
गजतुल्यगती वीरौ शार्दूलवृषभोपमौ।<br>
पद्मपत्रविशालाक्षौ खड्गतूणीधनुर्धरौ।<br>
अश्विनाविव रूपेण समुपस्थितयौवनौ॥ १८॥<br>
<br>
यदृच्छयेव गां प्राप्तौ देवलोकादिवामरौ।<br>
कथं पद‍्भ्यामिह प्राप्तौ किमर्थं कस्य वा मुने॥ १९॥<br>
<br>
वरायुधधरौ वीरौ कस्य पुत्रौ महामुने।<br>
भूषयन्ताविमं देशं चन्द्रसूर्याविवाम्बरम्॥ २०॥<br>
<br>
परस्परस्य सदृशौ प्रमाणेङ्गितचेष्टितैः।<br>
काकपक्षधरौ वीरौ श्रोतुमिच्छामि तत्त्वतः॥ २१॥<br>
<br>
तस्य तद् वचनं श्रुत्वा जनकस्य महात्मनः।<br>
न्यवेदयदमेयात्मा पुत्रौ दशरथस्य तौ॥ २२॥<br>
<br>
सिद्धाश्रमनिवासं च राक्षसानां वधं तथा।<br>
तत्रागमनमव्यग्रं विशालायाश्च दर्शनम्॥ २३॥<br>
<br>
अहल्यादर्शनं चैव गौतमेन समागमम्।<br>
महाधनुषि जिज्ञासां कर्तुमागमनं तथा॥ २४॥<br>
<br>
एतत् सर्वं महातेजा जनकाय महात्मने।<br>
निवेद्य विररामाथ विश्वामित्रो महामुनिः॥ २५॥<br>
&nbsp;
