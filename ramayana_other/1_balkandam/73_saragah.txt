<b>श्रीमद्वाल्मीकियरामायणे बालकाण्डे त्रिसप्ततितमः सर्गः ॥१-७३॥</b><br>
<br>
यस्मिंस्तु दिवसे राजा चक्रे गोदानमुत्तमम्।<br>
तस्मिंस्तु दिवसे वीरो युधाजित् समुपेयिवान्॥ १॥<br>
<br>
पुत्रः केकयराजस्य साक्षाद्भरतमातुलः।<br>
दृष्ट्वा पृष्ट्वा च कुशलं राजानमिदमब्रवीत्॥ २॥<br>
<br>
केकयाधिपती राजा स्नेहात् कुशलमब्रवीत्।<br>
येषां कुशलकामोऽसि तेषां सम्प्रत्यनामयम्॥ ३॥<br>
<br>
स्वस्रीयं मम राजेन्द्र द्रष्टुकामो महीपतिः।<br>
तदर्थमुपयातोऽहमयोध्यां रघुनन्दन॥ ४॥<br>
<br>
श्रुत्वा त्वहमयोध्यायां विवाहार्थं तवात्मजान्।<br>
मिथिलामुपयातांस्तु त्वया सह महीपते॥ ५॥<br>
<br>
त्वरयाभ्युपयातोऽहं द्रष्टुकामः स्वसुः सुतम्।<br>
अथ राजा दशरथः प्रियातिथिमुपस्थितम्॥ ६॥<br>
<br>
दृष्ट्वा परमसत्कारैः पूजनार्हमपूजयत्।<br>
ततस्तामुषितो रात्रिं सह पुत्रैर्महात्मभिः॥ ७॥<br>
<br>
प्रभाते पुनरुत्थाय कृत्वा कर्माणि तत्त्ववित् ।<br>
ऋषींस्तदा पुरस्कृत्य यज्ञवाटमुपागमत्॥ ८॥<br>
<br>
युक्ते मुहूर्ते विजये सर्वाभरणभूषितैः।<br>
भ्रातृभिः सहितो रामः कृतकौतुकमंगलः॥ ९॥<br>
<br>
वसिष्ठं पुरतः कृत्वा महर्षीनपरानपि।<br>
वसिष्ठो भगवानेत्य वैदेहमिदमब्रवीत्॥ १०॥<br>
<br>
राजा दशरथो राजन् कृतकौतुकमंगलैः।<br>
पुत्रैर्नरवरश्रेष्ठो दातारमभिकाङ्क्षते॥ ११॥<br>
<br>
दातृप्रतिग्रहीतृभ्यां सर्वार्थाः सम्भवन्ति हि।<br>
स्वधर्मं प्रतिपद्यस्व कृत्वा वैवाह्यमुत्तमम्॥ १२॥<br>
<br>
इत्युक्तः परमोदारो वसिष्ठेन महात्मना।<br>
प्रत्युवाच महातेजा वाक्यं परमधर्मवित्॥ १३॥<br>
<br>
कः स्थितः प्रतिहारो मे कस्याज्ञां सम्प्रतीक्षते।<br>
स्वगृहे को विचारोऽस्ति यथा राज्यमिदं तव॥ १४॥<br>
<br>
कृतकौतुकसर्वस्वा वेदिमूलमुपागताः।<br>
मम कन्या मुनिश्रेष्ठ दीप्ता बह्नेरिवार्चिषः॥ १५॥<br>
<br>
सद्योऽहं त्वत्प्रतीक्षोऽस्मि वेद्यामस्यां प्रतिष्ठितः।<br>
अविघ्नं क्रियतां सर्वं किमर्थं हि विलम्ब्यते॥ १६॥<br>
<br>
तद् वाक्यं जनकेनोक्तं श्रुत्वा दशरथस्तदा।<br>
प्रवेशयामास सुतान् सर्वानृषिगणानपि॥ १७॥<br>
<br>
ततो राजा विदेहानां वसिष्ठमिदमब्रवीत्।<br>
कारयस्व ऋषे सर्वामृषिभिः सह धार्मिक॥ १८॥<br>
<br>
रामस्य लोकरामस्य क्रियां वैवाहिकीं प्रभो।<br>
तथेत्युक्त्वा तु जनकं वसिष्ठो भगवानृषिः॥ १९॥<br>
<br>
विश्वामित्रं पुरस्कृत्य शतानन्दं च धार्मिकम्।<br>
प्रपामध्ये तु विधिवद् वेदिं कृत्वा महातपाः॥ २०॥<br>
<br>
अलंचकार तां वेदिं गन्धपुष्पैः समन्ततः।<br>
सुवर्णपालिकाभिश्च चित्रकुम्भैश्च साङ्कुरैः॥ २१॥<br>
<br>
अङ्कुराढ्यैः शरावैश्च धूपपात्रैः सधूपकैः।<br>
शङ्खपात्रैः स्रुवैः स्रग्भिः पात्रैरर्घ्यादिपूजितैः॥ २२॥<br>
<br>
लाजपूर्णैश्च पात्रीभिरक्षतैरपि संस्कृतैः।<br>
दर्भैः समैः समास्तीर्य विधिवन्मन्त्रपूर्वकम्॥ २३॥<br>
<br>
अग्निमाधाय तं वेद्यां विधिमन्त्रपुरस्कृतम्।<br>
जुहावाग्नौ महातेजा वसिष्ठो मुनिपुंगवः॥ २४॥<br>
<br>
ततः सीतां समानीय सर्वाभरणभूषिताम्।<br>
समक्षमग्नेः संस्थाप्य राघवाभिमुखे तदा॥ २५॥<br>
<br>
अब्रवीज्जनको राजा कौसल्यानन्दवर्धनम्।<br>
इयं सीता मम सुता सहधर्मचरी तव॥  २६॥<br>
<br>
प्रतीच्छ चैनां भद्रं ते पाणिं गृह्णीष्व पाणिना।<br>
पतिव्रता महाभागा छायेवानुगता सदा॥ २७॥<br>
<br>
इत्युक्त्वा प्राक्षिपद् राजा मन्त्रपूतं जलं तदा।<br>
साधुसाध्विति देवानामृषीणां वदतां तदा॥ २८॥<br>
<br>
देवदुन्दुभिनिर्घोषः पुष्पवर्षो महानभूत्।<br>
एवं दत्त्वा सुतां सीतां मन्त्रोदकपुरस्कृताम्॥ २९॥<br>
<br>
अब्रवीज्जनको राजा हर्षेणाभिपरिप्लुतः।<br>
लक्ष्मणागच्छ भद्रं ते ऊर्मिलामुद्यतां मया॥ ३०॥<br>
<br>
प्रतीच्छ पाणिं गृह्णीष्व मा भूत् कालस्य पर्ययः।<br>
तमेवमुक्त्वा जनको भरतं चाभ्यभाषत॥ ३१॥<br>
<br>
गृहाण पाणिं माण्डव्याः पाणिना रघुनन्दन।<br>
शत्रुघ्नं चापि धर्मात्मा अब्रवीन्मिथिलेश्वरः॥ ३२॥<br>
<br>
श्रुतकीर्तेर्महाबाहो पाणिं गृह्णीष्व पाणिना।<br>
सर्वे भवन्तः सौम्याश्च सर्वे सुचरितव्रताः॥ ३३॥<br>
<br>
पत्नीभिः सन्तु काकुत्स्था मा भूत् कालस्य पर्ययः।<br>
जनकस्य वचः श्रुत्वा पाणीन् पाणिभिरस्पृशन्॥ ३४॥<br>
<br>
चत्वारस्ते चतसॄणां वसिष्ठस्य मते स्थिताः।<br>
अग्निं प्रदक्षिणं कृत्वा वेदिं राजानमेव च॥ ३५॥<br>
<br>
ऋषींश्चापि महात्मानः सहभार्या रघूद्वहाः।<br>
यथोक्तेन ततश्चक्रुर्विवाहं विधिपूर्वकम्॥ ३६॥<br>
<br>
पुष्पवृष्टिर्महत्यासीदन्तरिक्षात् सुभास्वरा।<br>
दिव्यदुन्दुभिनिर्घोषैर्गीतवादित्रनिःस्वनैः॥  ३७॥<br>
<br>
ननृतुश्चाप्सरःसङ्घा गन्धर्वाश्च जगुः कलम्।<br>
विवाहे रघुमुख्यानां तदद्भुतमदृश्यत॥ ३८॥<br>
<br>
ईदृशे वर्तमाने तु तूर्योद‍्घुष्टनिनादिते।<br>
त्रिरग्निं ते परिक्रम्य ऊहुर्भार्या महौजसः॥ ३९॥<br>
<br>
अथोपकार्यं जग्मुस्ते सभार्या रघुनन्दनाः।<br>
राजाप्यनुययौ पश्यन् सर्षिसङ्घः सबान्धवः॥ ४०॥<br>
<br>
<b>इत्यार्षे श्रीमद्रामायणे वाल्मीकीये आदिकाव्ये बालकाण्डे त्रिसप्ततितमः सर्गः ॥१-७३॥</b><br>
