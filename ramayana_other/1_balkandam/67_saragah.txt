<br>
<b>श्रीमद्वाल्मीकियरामायणे बालकाण्डे सप्तषष्ठितमः सर्गः ॥१-६७॥</b><br>
<br>
जनकस्य वचः श्रुत्वा विश्वामित्रो महामुनिः।<br>
धनुर्दर्शय रामाय इति होवाच पार्थिवम्॥ १॥<br>
<br>
ततः स राजा जनकः सचिवान् व्यादिदेश ह।<br>
धनुरानीयतां दिव्यं गन्धमाल्यानुलेपितम्॥ २॥<br>
<br>
जनकेन समादिष्टाः सचिवाः प्राविशन् पुरम्।<br>
तद्धनुः पुरतः कृत्वा निर्जग्मुरमितौजसः॥ ३॥<br>
<br>
नृणां शतानि पञ्चाशद् व्यायतानां महात्मनाम्।<br>
मञ्जूषामष्टचक्रां तां समूहुस्ते कथंचन॥ ४॥<br>
<br>
तामादाय सुमञ्जूषामायसीं यत्र तद्धनुः।<br>
सुरोपमं ते जनकमूचुर्नृपतिमन्त्रिणः॥ ५॥<br>
<br>
इदं धनुर्वरं राजन् पूजितं सर्वराजभिः।<br>
मिथिलाधिप राजेन्द्र दर्शनीयं यदीच्छसि॥ ६॥<br>
<br>
तेषां नृपो वचः श्रुत्वा कृताञ्जलिरभाषत।<br>
विश्वामित्रं महात्मानं तावुभौ रामलक्ष्मणौ॥ ७॥<br>
<br>
इदं धनुर्वरं ब्रह्मञ्जनकैरभिपूजितम्।<br>
राजभिश्च महावीर्यैरशक्तैः पूरितं तदा॥ ८॥<br>
<br>
नैतत् सुरगणाः सर्वे सासुरा न च राक्षसाः।<br>
गन्धर्वयक्षप्रवराः सकिन्नरमहोरगाः॥ ९॥<br>
<br>
क्व गतिर्मानुषाणां च धनुषोऽस्य प्रपूरणे।<br>
आरोपणे समायोगे वेपने तोलने तथा॥ १०॥<br>
<br>
तदेतद् धनुषां श्रेष्ठमानीतं मुनिपुंगव।<br>
दर्शयैतन्महाभाग अनयो राजपुत्रयोः॥ ११॥<br>
<br>
विश्वामित्रः सरामस्तु श्रुत्वा जनकभाषितम्।<br>
वत्स राम धनुः पश्य इति राघवमब्रवीत्॥ १२॥<br>
<br>
महर्षेर्वचनाद् रामो यत्र तिष्ठति तद्धनुः।<br>
मञ्जूषां तामपावृत्य दृष्ट्वा धनुरथाब्रवीत्॥ १३॥<br>
<br>
इदं धनुर्वरं दिव्यं संस्पृशामीह पाणिना।<br>
यत्नवांश्च भविष्यामि तोलने पूरणेऽपि वा॥ १४॥<br>
<br>
बाढमित्यब्रवीद् राजा मुनिश्च समभाषत।<br>
लीलया स धनुर्मध्ये जग्राह वचनान्मुनेः॥ १५॥<br>
पश्यतां नृसहस्राणां बहूनां रघुनन्दनः।<br>
आरोपयत् स धर्मात्मा सलीलमिव तद्धनुः॥ १६॥<br>
<br>
आरोपयित्वा मौर्वीं च पूरयामास तद्धनुः।<br>
तद् बभञ्ज धनुर्मध्ये नरश्रेष्ठो महायशाः॥ १७॥<br>
<br>
तस्य शब्दो महानासीन्निर्घातसमनिःस्वनः।<br>
भूमिकम्पश्च सुमहान् पर्वतस्येव  दीर्यतः॥ १८॥<br>
<br>
निपेतुश्च नराः सर्वे तेन शब्देन मोहिताः।<br>
वर्जयित्वा मुनिवरं राजानं तौ च राघवौ॥ १९॥<br>
<br>
प्रत्याश्वस्ते जने तस्मिन् राजा विगतसाध्वसः।<br>
उवाच प्राञ्जलिर्वाक्यं वाक्यज्ञो मुनिपुंगवम्॥ २०॥<br>
<br>
भगवन् दृष्टवीर्यो मे रामो दशरथात्मजः।<br>
अत्यद्भुतमचिन्त्यं च अतर्कितमिदं मया॥ २१॥<br>
<br>
जनकानां कुले कीर्तिमाहरिष्यति मे सुता।<br>
सीता भर्तारमासाद्य रामं दशरथात्मजम्॥ २२॥<br>
<br>
मम सत्या प्रतिज्ञा सा वीर्यशुल्केति कौशिक।<br>
सीता प्राणैर्बहुमता देया रामाय मे सुता॥ २३॥<br>
<br>
भवतोऽनुमते ब्रह्मन् शीघ्रं गच्छन्तु मन्त्रिणः।<br>
मम कौशिक भद्रं ते अयोध्यां त्वरिता रथैः॥ २४॥<br>
राजानं  प्रश्रितैर्वाक्यैरानयन्तु पुरं मम।<br>
प्रदानं वीर्यशुल्कायाः कथयन्तु च सर्वशः॥ २५॥<br>
<br>
मुनिगुप्तौ च काकुत्स्थौ कथयन्तु नृपाय वै।<br>
प्रीतियुक्तं तु राजानमानयन्तु सुशीघ्रगाः॥ २६॥<br>
<br>
कौशिकस्तु तथेत्याह राजा चाभाष्य मन्त्रिणः।<br>
अयोध्यां प्रेषयामास धर्मात्मा कृतशासनान्।<br>
यथावृत्तं समाख्यातुमानेतुं च नृपं तथा॥ २७॥<br>
<br>
<b>इत्यार्षे श्रीमद्रामायणे वाल्मीकीये आदिकाव्ये बालकाण्डे सप्तषष्ठितमः सर्गः ॥१-६७॥</b><br>
