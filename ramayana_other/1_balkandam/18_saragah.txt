<b>श्रीमद्वाल्मीकियरामायणे बालकाण्डे अष्टादशः सर्गः ॥१-१८॥</b><br>
<br>
निर्वृत्ते तु क्रतौ तस्मिन् हयमेधे महात्मनः ।<br>
प्रतिगृह्यमरा भागान् प्रतिजग्मुर्यथागतम् ॥१-१८-१॥<br>
<br>
समाप्तदीक्षानियमः पत्नीगणसमन्वितः ।<br>
प्रविवेश पुरीं राजा सभृत्यबलवाहनः ॥१-१८-२॥<br>
<br>
यथार्हं पूजितास्तेन राज्ञा वै पृथिवीश्वराः ।<br>
मुदिताः प्रययुर्देशान् प्रणम्य मुनिपुंगवम् ॥१-१८-३॥<br>
<br>
श्रीमतां गच्छतां तेषां स्वगृहाणि पुरात् ततः ।<br>
बलानि राज्ञां शुभ्राणि प्रहृष्टानि चकाशिरे ॥१-१८-४॥<br>
<br>
गतेषु पृथिवीशेषु राजा दशरथः पुनः ।<br>
प्रविवेश पुरीं श्रीमान् पुरस्कृत्य द्विजोत्तमान् ॥१-१८-५॥<br>
<br>
शान्तया प्रययौ सार्धमृशष्यशृङ्गः सुपूजितः ।<br>
अमुगम्यमानो राज्ञा च सानुयात्रेण धीमता ॥१-१८-६॥<br>
<br>
एवं विसृज्य तान् सर्वान् राजा सम्पूर्णमानसः ।<br>
उवास सुखितस्तत्र पुत्रोत्पत्तिं विचिन्तयन् ॥१-१८-७॥<br>
<br>
ततो यज्ञे समाप्ते तु ऋतूनां षट् समत्ययुः ।<br>
ततश्च द्वादशे मासे चैत्रे नावमिके तिथौ ॥१-१८-८॥<br>
<br>
नक्षत्रेऽदितिदैवत्ये स्वोच्चसंस्थेषु पञ्चसु ।<br>
ग्रहेषु कर्कटे लग्ने वाक्पताविन्दुना सह ॥१-१८-९॥<br>
<br>
प्रोद्यमाने जगन्नाथं सर्वलोकनमस्कृतम् ।<br>
कौसल्याजनयद् रामं दिव्यलक्षणसंयुतम् ॥१-१८-१०॥<br>
<br>
विष्णोरर्धं महाभागं पुत्रमैक्ष्वाकुनन्दनम् ।<br>
लोहिताक्षं महाबाहुं रक्तोष्ठं दुन्दुभिस्वनम् ॥१-१८-११॥<br>
<br>
कौसल्या शुशुभे तेन पुत्रेणामिततेजसा ।<br>
यथा वरेण देवानामदितिर्वज्रपाणिना ॥१-१८-१२॥<br>
<br>
भरतो नाम कैकेय्यां जज्ञे सत्यपराक्रमः ।<br>
साक्षाद् विष्णोश्चतुर्भागः सर्वैः समुदितो गुणैः ॥१-१८-१३॥<br>
<br>
अथ लक्ष्मणशत्रुघ्नौ सुमित्राजनयत् सुतौ ।<br>
वीरौ सर्वास्त्रकुशलौ विष्णोरर्धसमन्वितौ ॥१-१८-१४॥<br>
<br>
पुष्ये जातस्तु भरतो मीनलग्ने प्रसन्नधीः ।<br>
सार्पे जातौ तु सौमित्री कुलीरेऽभ्युदिते रवौ ॥१-१८-१५॥<br>
<br>
राज्ञः पुत्रा महात्मानश्चत्वारो जज्ञिरे पृथक् ।<br>
गुणवन्तोऽनुरूपाश्च रुच्या प्रोष्ठपदोपमाः ॥१-१८-१६॥<br>
<br>
जगुः कलं च गन्धर्वा ननृतुश्चाप्सरोगणाः ।<br>
देवदुन्दुभयो नेदुः पुष्पवृष्टिश्च खात् पतत् ॥१-१८-१७॥<br>
<br>
उत्सवश्च महानासीदयोध्यायां जनाकुलः ।<br>
रथ्याश्च जनसम्बाधा नटनर्तकसंकुलाः ॥१-१८-१८॥<br>
<br>
गायनैश्च विराविण्यो वादनैश्च तथापरैः ।<br>
विरेजुर्विपुलास्तत्र सर्वरत्नसमन्विताः ॥१-१८-१९॥<br>
<br>
प्रदेयांश्च ददौ राजा सूतमागधवन्दिनाम् ।<br>
ब्राह्मणेभ्यो ददौ वित्तम् गोधनानि सहस्रशः ॥१-१८-२०॥<br>
<br>
अतीत्यैकादशाहं तु नामकर्म तथाकरोत् ।<br>
ज्येष्ठं रामं महात्मानं भरतं कैकयीसुतम् ॥१-१८-२१॥<br>
<br>
सौमित्रिं लक्ष्मणमिति शत्रुघ्नमपरं तथा ।<br>
वसिष्ठः परमप्रीतो नामानि कुरुते तदा ॥१-१८-२२॥<br>
<br>
ब्राह्मणान् भोजयामास पौराजानपदानपि ।<br>
अददद् ब्राह्मणानां च रत्नौघमलं बहु ॥१-१८-२३॥<br>
<br>
तेषां जन्मक्रियादीनि सर्वकर्माण्यकारयत् ।<br>
तेषां केतुरिव ज्येष्ठो रामो रतिकरः पितुः ॥१-१८-२४॥<br>
<br>
बभूव भूयो भूतानां स्वयम्भूरिव सम्मतः ।<br>
सर्वे वेदविदः शूराः सर्वे लोकहिते रताः ॥१-१८-२५॥<br>
<br>
सर्वे ज्ञानोपसम्पन्नाः सर्वे समुदिता गुणैः ।<br>
तेषामपि महातेजा रामः सत्यपराक्रमः ॥१-१८-२६॥<br>
<br>
इष्टः सर्वस्य लोकस्य शशाङ्क इव निर्मलः ।<br>
गजस्कन्धेऽश्वपृष्ठे च रथचर्यासु सम्मतः ॥१-१८-२७॥<br>
<br>
धनुर्वेदे च निरतः पितुः शुश्रूषणे रतः ।<br>
बाल्यात् प्रभृति सुस्निग्धो लक्ष्मणो लक्ष्मिवर्धनः ॥१-१८-२८॥<br>
<br>
रामस्य लोकरामस्य भ्रातुर्ज्येष्ठस्य नित्यशः ।<br>
सर्वप्रियकरस्तस्य रामस्यापि शरीरतः ॥१-१८-२९॥<br>
<br>
लक्ष्मणो लक्ष्मिसम्पन्नो बहिःप्राण इवापरः ।<br>
न च तेन विना निद्रां लभते पुरुषोत्तमः ॥१-१८-३०॥<br>
<br>
मृष्टमन्नमुपानीतमश्नाति न हि तं विना ।<br>
यदा हि हयमारूढो मृगयां याति राघवः ॥१-१८-३१॥<br>
<br>
अथैनं पृष्ठतोऽभ्येति सधनुः परिपालयन् ।<br>
भरतस्यापि शत्रुघ्नो लक्ष्मणावरजो हि सः ॥१-१८-३२॥<br>
<br>
प्राणैः प्रियतरो नित्यं तस्य चासीत् तथा प्रियः ।<br>
स चतुर्भिर्महाभागैः पुत्रैर्दशरथः  प्रियैः ॥१-१८-३३॥<br>
<br>
बभूव परमप्रीतो देवैरिव पितामहः ।<br>
ते यदा ज्ञानसंपन्नाः सर्वे समुदिता गुणैः ॥१-१८-३४॥<br>
<br>
ह्रीमन्तः कीर्तिमन्तश्च सर्वज्ञा दीर्घदर्शिनः ।<br>
तेषामेवंप्रभावाणां सर्वेषां दीप्ततेजसाम् ॥१-१८-३५॥<br>
<br>
पिता दशरथो हृष्टो ब्रह्मा लोकाधिपो यथा ।<br>
ते चापि मनुजव्याघ्रा वैदिकाध्ययने रताः ॥१-१८-३६॥<br>
<br>
पितृशुश्रूषणरता धनुर्वेदे च निष्ठिताः ।<br>
अथ राजा दशरथस्तेषां दारक्रियां प्रति ॥१-१८-३७॥<br>
<br>
चिन्तयामास धर्मात्मा सोपाध्यायः सबान्धवः ।<br>
तस्य चिन्तयमानस्य मन्त्रिमध्ये महात्मनः ॥१-१८-३८॥<br>
<br>
अभ्यागच्छन्महातेजो विश्वामित्रो महामुनिः ।<br>
स राज्ञो दर्शनाकाङ्क्षी द्वाराध्यक्षानुवाच ह ॥१-१८-३९॥<br>
<br>
शीघ्रमाख्यात मां प्राप्तं कौशिकं गाधिनः सुतम् ।<br>
तच्छ्रुत्वा वचनं तस्य राज्ञो वेश्म प्रदुद्रुवुः ॥१-१८-४०॥<br>
<br>
संभ्रान्तमनसः सर्वे तेन वाक्येन चोदिताः ।<br>
ते गत्वा राजभवनं विश्वामित्रमृषिं तदा ॥१-१८-४१॥<br>
<br>
प्राप्तमावेदयामासुर्नृपायेक्ष्वाकवे तदा ।<br>
तेषां तद्वचनं श्रुत्वा सपुरोधाः समाहितः ॥१-१८-४२॥<br>
<br>
प्रत्युज्जगाम संहृष्टो ब्रह्माणमिव वासवः ।<br>
स दृष्ट्वा ज्वलितं दीप्त्या तापसं संशितव्रतम् ॥१-१८-४३॥<br>
<br>
प्रहृष्टवदनो राजा ततोऽर्घ्यमुपहारयत् ।<br>
स राज्ञः प्रतिगृह्यार्घ्यं  शास्त्रदृष्टेन कर्मणा ॥१-१८-४४॥<br>
<br>
कुशलं चाव्ययं चैव पर्यपृच्छन्नराधिपम् ।<br>
पुरे कोशे जनपदे बान्धवेषु सुहृत्सु च ॥१-१८-४५॥<br>
<br>
कुशलं कौशिको राज्ञः पर्यपृच्छत् सुधार्मिकः ।<br>
अपि ते संनताः सर्वे सामन्तरिपवो जिताः ॥१-१८-४६॥<br>
<br>
दैवं च मानुषं चैव कर्म ते साध्वनुष्ठितम् ।<br>
वसिष्ठं च समागम्य कुशलं मुनिपुङ्गवः ॥१-१८-४७॥<br>
<br>
ऋषींश्च तान् यथान्यायं महाभाग उवाच ह ।<br>
ते सर्वे हृष्टमनसस्तस्य राज्ञो निवेशनम् ॥१-१८-४८॥<br>
<br>
विविशुः पूजितास्तेन निषेदुश्च यथार्हतः ।<br>
अथ हृष्टमना राजा विश्वामित्रं महामुनिम् ॥१-१८-४९॥<br>
<br>
उवाच परमोदारो हृष्टस्तमभिपूजयन् ।<br>
यथामृतस्य सम्प्राप्तिर्यथा वर्षमनूदके ॥१-१८-५०॥<br>
<br>
यथा सदृशदारेषु पुत्रजन्माप्रजस्य वै ।<br>
प्रणष्टस्य यथा लाभो यथा हर्षो महोदयः ॥१-१८-५१॥<br>
<br>
तथैवागमनं मन्ये स्वागतं ते महामुने ।<br>
कं च ते परमं कामं करोमि किमु हर्षितः ॥१-१८-५२॥<br>
<br>
पात्रभूतोऽसि मे विप्र दिष्ट्या प्राप्तोऽसि मानद ।<br>
अद्य मे सफलं जन्म जीवितं च सुजीवितम् ॥१-१८-५३॥<br>
<br>
यस्माद् विप्रेन्द्रमद्राक्षं सुप्रभाता निशा मम ।<br>
पूर्वं राजर्षिशब्देन तपसा द्योतितप्रभः ॥१-१८-५४॥<br>
<br>
ब्रह्मर्षित्वमनुप्राप्तः पूज्योऽसि बहुधा मया ।<br>
तदद्भुतमभूद् विप्र पवित्रं परमं मम ॥१-१८-५५॥<br>
<br>
शुभक्षेत्रगतश्चाहं तव संदर्शनात् प्रभो ।<br>
ब्रूहि यत् प्रार्थितं तुभ्यं कार्यमागमनं प्रति ॥१-१८-५६॥<br>
<br>
इच्छाम्यनुगृहीतोऽहं त्वदर्थं परिवृद्धये ।<br>
कार्यस्य न विमर्शं च गन्तुमर्हसि सुव्रत ॥१-१८-५७॥<br>
<br>
कर्ता चाहमशेषेण दैवतं हि भवान् मम ।<br>
मम च अयमनुप्राप्तो महानभ्युदयो द्विज ।<br>
तवागमनजः कृत्स्नो धर्मश्चानुत्तमो द्विज ॥१-१८-५८॥<br>
<br>
इति हृदयसुखं निशम्य वाक्यं<br>
<span class="mw-poem-indented" style="display: inline-block; margin-inline-start: 3em;">श्रुतिसुखमात्मवता विनीतमुक्तम्  ।</span><br>
प्रथितगुणयशा गुणैर्विशिष्टः<br>
<span class="mw-poem-indented" style="display: inline-block; margin-inline-start: 3em;">परमऋषिः  परमं जगाम हर्षम् ॥१-१८-५९॥</span><br>
<br>
<b>इत्यार्षे श्रीमद्रामायणे वाल्मीकीये आदिकाव्ये बालकाण्डे अष्टादशः सर्गः ॥१-१८॥</b>
