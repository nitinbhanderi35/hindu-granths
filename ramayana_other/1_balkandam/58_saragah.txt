<b>श्रीमद्वाल्मीकियरामायणे बालकाण्डे अष्टपञ्चाशः सर्गः ॥१-५८॥</b><br>
<br>
ततस्त्रिशङ्कोर्वचनं श्रुत्वा क्रोधसमन्वितम्।<br>
ऋषिपुत्रशतं राम राजानमिदमब्रवीत्॥ १॥<br>
<br>
प्रत्याख्यातोऽसि दुर्मेधो गुरुणा सत्यवादिना।<br>
तं कथं समतिक्रम्य शाखान्तरमुपेयिवान्॥ २॥<br>
<br>
इक्ष्वाकूणां हि सर्वेषां पुरोधाः परमा गतिः।<br>
न चातिक्रमितुं शक्यं वचनं सत्यवादिनः॥ ३॥<br>
<br>
अशक्यमिति सोवाच वसिष्ठो भगवानृषिः।<br>
तं वयं वै समाहर्तुं क्रतुं शक्ताः कथंचन॥ ४॥<br>
<br>
बालिशस्त्वं नरश्रेष्ठ गम्यतां स्वपुरं पुनः।<br>
याजने भगवान् शक्तस्त्रैलोक्यस्यापि पार्थिव॥ ५॥<br>
<br>
अवमानं कथं कर्तुं तस्य शक्ष्यामहे वयम्।<br>
तेषां तद् वचनं श्रुत्वा क्रोधपर्याकुलाक्षरम्॥ ६॥<br>
<br>
स राजा पुनरेवैतानिदं वचनमब्रवीत्।<br>
प्रत्याख्यातो भगवता गुरुपुत्रैस्तथैव हि॥ ७॥<br>
<br>
अन्यां गतिं गमिष्यामि स्वस्ति वोऽस्तु तपोधनाः।<br>
ऋषिपुत्रास्तु तच्छ्रुत्वा वाक्यं घोराभिसंहितम्॥ ८॥<br>
<br>
शेपुः परमसंक्रुद्धाश्चण्डालत्वं गमिष्यसि।<br>
इत्युक्त्वा ते महात्मानो विविशुः स्वं स्वमाश्रमम्॥ ९॥<br>
<br>
अथ रात्र्यां व्यतीतायां राजा चण्डालतां गतः।<br>
नीलवस्त्रधरो नीलः पुरुषो ध्वस्तमूर्धजः॥ १०॥<br>
<br>
चित्यमाल्यांगरागश्च आयसाभरणोऽभवत्।<br>
तं दृष्ट्वा मन्त्रिणः सर्वे त्यज्य चण्डालरूपिणम्॥ ११॥<br>
<br>
प्राद्रवन् सहिता राम पौरा येऽस्यानुगामिनः।<br>
एको हि राजा काकुत्स्थ जगाम परमात्मवान्॥ १२॥<br>
<br>
दह्यमानो दिवारात्रं विश्वामित्रं तपोधनम्।<br>
विश्वामित्रस्तु तं दृष्ट्वा राजानं विफलीकृतम्॥ १३॥<br>
<br>
चण्डालरूपिणं राम मुनिः कारुण्यमागतः।<br>
कारुण्यात् स महातेजा वाक्यं परमधार्मिकः॥ १४॥<br>
<br>
इदं जगाद भद्रं ते राजानं घोरदर्शनम्।<br>
किमागमनकार्यं ते राजपुत्र महाबल॥ १५॥<br>
<br>
अयोध्याधिपते वीर शापाच्चण्डालतां गतः।<br>
अथ तद्वाक्यमाकर्ण्य राजा चण्डालतां गतः॥ १६॥<br>
<br>
अब्रवीत् प्राञ्जलिर्वाक्यं वाक्यज्ञो वाक्यकोविदम्।<br>
प्रत्याख्यातोऽस्मि गुरुणा गुरुपुत्रैस्तथैव च॥ १७॥<br>
<br>
अनवाप्यैव तं कामं मया प्राप्तो विपर्ययः।<br>
सशरीरो दिवं यायामिति मे सौम्यदर्शन॥ १८॥<br>
<br>
मया चेष्टं क्रतुशतं तच्च नावाप्यते फलम्।<br>
अनृतं नोक्तपूर्वं मे न च वक्ष्ये कदाचन॥ १९॥<br>
<br>
कृच्छ्रेष्वपि गतः सौम्य क्षत्रधर्मेण ते शपे।<br>
यज्ञैर्बहुविधैरिष्टं प्रजा धर्मेण पालिताः॥ २०॥<br>
<br>
गुरवश्च महात्मानः शीलवृत्तेन तोषिताः।<br>
धर्मे प्रयतमानस्य यज्ञं चाहर्तुमिच्छतः॥ २१॥<br>
<br>
परितोषं न गच्छन्ति गुरवो मुनिपुंगव।<br>
दैवमेव परं मन्ये पौरुषं तु निरर्थकम्॥ २२॥<br>
<br>
दैवेनाक्रम्यते सर्वं दैवं हि परमा गतिः।<br>
तस्य मे परमार्तस्य प्रसादमभिकांक्षतः।<br>
कर्तुमर्हसि भद्रं ते दैवोपहतकर्मणः॥ २३॥<br>
<br>
नान्यां गतिं गमिष्यामि नान्यच्छरणमस्ति मे।<br>
दैवं पुरुषकारेण निवर्तयितुमर्हसि॥ २४॥<br>
<br>
<b>इत्यार्षे श्रीमद्रामायणे वाल्मीकीये आदिकाव्ये बालकाण्डे अष्टपञ्चाशः सर्गः ॥१-५८॥</b><br>
