<b>श्रीमद्वाल्मीकियरामायणे बालकाण्डे एकविंशः सर्गः ॥१-२१॥</b><br><br><br>
<br>
तच्छ्रुत्वा वचनं तस्य स्नेहपर्याकुलाक्षरम् ।<br>
समन्युः कौशिको वाक्यं प्रत्युवाच महीपतिम् ॥१-२१-१॥<br>
<br>
पूर्वमर्थं प्रतिश्रुत्य प्रतिज्ञां हातुमिच्छसि ।<br>
राघवाणामयुक्तोऽयं कुलस्यास्य विपर्ययः ॥१-२१-२॥<br>
<br>
यदीदं ते क्षमं राजन् गमिष्यामि यथागतम् ।<br>
मिथ्याप्रतिज्ञः काकुत्स्थ सुखी भव सुह्द्वृतः ॥१-२१-३॥<br>
<br>
तस्य रोषपरीतस्य विश्वामित्रस्य धीमतः ।<br>
चचाल वसुधा कृत्स्ना देवानां च भयं महत् ॥१-२१-४॥<br>
<br>
त्रस्तरूपं तु विज्ञाय जगत्सर्वं महानृषिः ।<br>
नृपतिं सुव्रतो धीरो वसिष्ठो वाक्यमब्रवीत् ॥१-२१-५॥<br>
<br>
इक्ष्वाकूणां कुले जातः साक्षाद् धर्म इवापरः ।<br>
धृतिमान् सुव्रतः श्रीमान् न धर्मं हातुमर्हसि ॥१-२१-६॥<br>
<br>
त्रिषु लोकेषु विख्यातो धर्मात्मा इति राघवः ।<br>
स्वधर्मं प्रतिपद्यस्व नाधर्मं वोढुमर्हसि ॥१-२१-७॥<br>
<br>
प्रतिश्रुत्य करिष्येति उक्तं वाक्यमकुर्वतः ।<br>
इष्टापूर्तवधो भूयात् तस्माद् रामं विसर्जय ॥१-२१-८॥<br>
<br>
कृतास्त्रमकृतास्त्रं वा नैनं शक्ष्यन्ति राक्षसाः ।<br>
गुप्तं कुशिकपुत्रेण ज्वलनेनामृतं यथा ॥१-२१-९॥<br>
<br>
एष विग्रहवान् धर्म एष वीर्यवतां वरः ।<br>
एष विद्याधिको लोके तपसश्च परायणम् ॥१-२१-१०॥<br>
<br>
एषोऽस्त्रान् विविधान् वेत्ति त्रैलोक्ये सचराचरे ।<br>
नैनमन्यः पुमान् वेत्ति न च वेत्स्यन्ति केचन ॥१-२१-११॥<br>
<br>
न देवा नर्षयः केचिन्नामरा न च राक्षसाः ।<br>
गन्धर्वयक्षप्रवराः सकिन्नरमहोरगाः ॥१-२१-१२॥<br>
<br>
सर्वास्त्राणि कृशाश्वस्य पुत्राः परमधार्मिकाः ।<br>
कौशिकाय पुरा दत्ता यदा राज्यं प्रशासति ॥१-२१-१३॥<br>
<br>
तेऽपि पुत्राः कृशाश्वस्य प्रजापतिसुतासुताः ।<br>
नैकरूपा महावीर्या दीप्तिमन्तो जयावहाः ॥१-२१-१४॥<br>
<br>
जया च सुप्रभा चैव दक्षकन्ये सुमध्यमे ।<br>
ते सुवातेऽस्त्रशस्त्राणि शतं परमभास्वरम् ॥१-२१-१५॥<br>
<br>
पञ्चाशतं सुताँल्लेभे जया लब्धवरा वरान् ।<br>
वधायासुरसैन्यानामप्रमेयानुरूपिणः ॥१-२१-१६॥<br>
<br>
सुप्रभाजनयच्चापि पुत्रान् पञ्चाशतं पुनः ।<br>
संहारान् नाम दुर्धर्षान् दुराक्रामान् बलीयसः ॥१-२१-१७॥<br>
<br>
तानि चास्त्राणि वेत्त्येष यथावत् कुशिकात्मजः ।<br>
अपूर्वाणां च जनने शक्तो भूयश्च धर्मवित् ॥१-२१-१८॥<br>
<br>
तेनास्य मुनिमुख्यस्य धर्मज्ञस्य महात्मनः ।<br>
न किञ्चिदस्त्यविदितं भूतं भव्यम् च राघव ॥१-२१-१९॥<br>
<br>
एवंवीर्यो महातेजा विश्वामित्रो महायशाः  ।<br>
न रामगमने राजन् संशयं गन्तुमर्हसि ॥१-२१-२०॥<br>
<br>
तेषां निग्रहणे शक्तः स्वयं च कुशिकात्मजः  ।<br>
तव पुत्रहितार्थाय त्वामुपेत्याभियाचते  ॥१-२१-२१॥<br>
<br>
इति मुनिवचनात् प्रसन्नचित्तो<br>
<span class="mw-poem-indented" style="display: inline-block; margin-inline-start: 3em;">रघुवृषभः च मुमोद पार्थिवाग्र्यः ।</span><br>
गमनमभिरुरोच राघवस्य<br>
<span class="mw-poem-indented" style="display: inline-block; margin-inline-start: 3em;">प्रथितयशाः कुशिकात्मजाय बुद्ध्या ॥१-२१-२२॥</span><br>
<br>
<b>इत्यार्षे श्रीमद्रामायणे वाल्मीकीये आदि्काव्ये बालकाण्डे एकविंशः सर्गः ॥१-२१॥</b><br><br>
