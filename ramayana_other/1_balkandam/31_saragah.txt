<br>
अथ तां रजनीं तत्र कृतार्थौ रामलक्षणौ ।<br>
ऊषतुर्मुदितौ वीरौ प्रहृष्टेनान्तरात्मना ॥१-३१-१॥<br>
<br>
प्रभातायां तु शर्वर्यां कृतपौर्वाह्णिकक्रियौ ।<br>
विश्वामित्रमृषींश्चान्यान्सहितावभिजग्मतुः ॥१-३१-२॥<br>
<br>
अभिवाद्य मुनिश्रेष्ठं ज्वलन्तमिव पावकम् ।<br>
ऊचतुर्परमोदारं वाक्यं मधुरभाषिणौ ॥१-३१-३॥<br>
<br>
इमौ स्म मुनिशार्दूल किङ्करौ समुपागतौ ।<br>
आज्ञापय मुनिश्रेष्ठ शासनं करवाव किम् ॥१-३१-४॥<br>
<br>
एवमुक्ते तयोर्वाक्ये सर्व एव महर्षयः ।<br>
विश्वामित्रं पुरस्कृत्य रामं वचनमब्रुवन् ॥१-३१-५॥<br>
<br>
मैथिलस्य नरश्रेष्ठ जनकस्य भविष्यति ।<br>
यज्ञः परमधर्मिष्ठस्तत्र यास्यामहे वयम् ॥१-३१-६॥<br>
<br>
त्वं चैव नरशार्दूल सहास्माभिर्गमिष्यसि ।<br>
अद्भुतं च धनूरत्नं तत्र त्वं द्रष्टुमर्हसि ॥१-३१-७॥<br>
<br>
तद्धि पूर्वं नरश्रेष्ठ दत्तं सदसि दैवतैः ।<br>
अप्रमेयबलं घोरं मखे परमभास्वरम् ॥१-३१-८॥<br>
<br>
नास्य देवा न गन्धर्वा नासुरा न च राक्षसाः ।<br>
कर्तुमारोपणं शक्ता न कथञ्चन मानुषाः ॥१-३१-९॥<br>
<br>
धनुषस्तस्य वीर्यं हि जिज्ञासन्तो महीक्षितः ।<br>
न शेकुरारोपयितुं राजपुत्रा महाबलाः ॥१-३१-१०॥<br>
<br>
तद्धनुर्नरशार्दूल मैथिलस्य महात्मनः ।<br>
तत्र द्रक्ष्यसि काकुत्स्थ यज्ञं च परमाद्भुतम् ॥१-३१-११॥<br>
<br>
तद्धि यज्ञफलं तेन मैथिलेनोत्तमं धनुः ।<br>
याचितं नरशार्दूल सुनाभं सर्वदैवतैः ॥१-३१-१२॥<br>
<br>
आयागभूतं नृपतेस्तस्य वेश्मनि राघव ।<br>
अर्चितं विविधैर्गन्धैर्धूपैश्चागुरुगन्धिभिः ॥१-३१-१३<br>
<br>
एवमुक्त्वा मुनिवरः प्रस्थानमकरोत् तदा ।<br>
सर्षिसङ्घः सकाकुत्स्थ आमन्त्र्य वनदेताः ॥१-३१-१४॥<br>
<br>
स्वस्ति वोऽस्तु गमिष्यामि सिद्धः सिद्धाश्रमादहम् ।<br>
उत्तरे जाह्नवीतीरे हिमवन्तं शिलोच्चयम् ॥१-३१-१५॥<br>
<br>
इत्युक्त्वा मुनिशार्दूलः कौशिकः स तपोधनः ।<br>
उत्तरां दिशमुद्दिश्य प्रस्थातुमुपचक्रमे ॥१-३१-१६॥<br>
<br>
तं व्रजन्तं मुनिवरमन्वगादनुसारिणाम् ।<br>
शकटीशतमात्रं तु प्रयाणे ब्रह्मवादिनाम् ॥१-३१-१७॥<br>
<br>
मृगपक्षिगणाश्चैव सिद्धाश्रमनिवासिनः ।<br>
अनुजग्मुर्महात्मानं विश्वामित्रं तपोधनम् ॥१-३१-१८॥<br>
<br>
निवर्तयामास ततः स ऋषि सन्घः स पक्षिणः ।<br>
&nbsp;ते गत्वा दूरम् अध्वानम् लम्बमाने दिवाकरे ॥१-३१-१९॥<br>
<br>
ते गत्वा दूरमध्वानं लम्बमाने दिवाकरे ।<br>
वासं चक्रुर्मुनिगणाः शोणाकूले समाहिताः ॥१-३१-१९॥<br>
<br>
तेऽस्तं गते दिनकरे स्नात्वा हुतहुताशनाः ।<br>
विश्वामित्रं पुरस्कृत्य निषेदुरमितौजसः ॥१-३१-२०॥<br>
<br>
रामोऽपि सहसौमित्रिर्मुनींस्तानभिपूज्य च ।<br>
अग्रतो निषसादाथ विश्वामित्रस्य धीमतः ॥१-३१-२१॥<br>
<br>
अथ रामो महातेजा विश्वामित्रं तपोधनम् ।<br>
पप्रच्छ मुनिशार्दूलं कौतूहलसमन्वितम् ॥१-३१-२२॥<br>
<br>
भगवन् को न्वयं देशः समृद्धवनशोभितः ।<br>
श्रोतुमिच्छामि भद्रं ते वक्तुमर्हसि तत्त्वतः ॥१-३१-२३॥<br>
<br>
चोदितो रामवाक्येन कथयामास सुव्रतः ।<br>
तस्य देशस्य निखिलमृषिमध्ये महातपाः ॥१-३१-२४॥<br>
<br>
<br>
<b>इत्यार्षे श्रीमद्रामायणे वाल्मीकीये आदिकाव्ये बालकाण्डे एकत्रिंशः सर्गः ॥१-३१॥</b>
