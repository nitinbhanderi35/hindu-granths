अथ तस्याप्रमेयस्य  मुनेर्वचनमुत्तमम्।<br>
श्रुत्वा पुरुषशार्दूलः प्रत्युवाच शुभां गिरम् ॥१-२५-१॥<br>
<br>
अल्पवीर्या यदा यक्षी श्रूयते मुनिपुङ्गव ।<br>
कथं नागसहस्रस्य धारयत्यबला बलम् ॥१-२५-२॥<br>
<br>
इत्युक्तं वचनं श्रुत्वा राघवस्यामितौजसः ।<br>
हर्षयञ्श्लक्ष्णया वाचा सलक्ष्मणमरिन्दमम् ॥१-२५-३॥<br>
<br>
विश्वामित्रोऽब्रवीद् वाक्यं शृणु येन बलोत्कटा ।<br>
वरदानकृतं वीर्यं धारयत्यबला बलम् ॥१-२५-४॥<br>
<br>
पूर्वमासीन्महायक्षः सुकेतुर्नाम वीर्यवान् ।<br>
अनपत्यः शुभाचारः स च तेपे महत्तपः ॥१-२५-५॥<br>
<br>
पितामहस्तु सुप्रीतस्तस्य यक्षपतेस्तदा ।<br>
कन्यारत्नं ददौ राम ताटकां नाम नामतः ॥१-२५-६॥<br>
<br>
ददौ नागसहस्रस्य बलं चास्याः पितामहः ।<br>
न त्वेव पुत्रं यक्षाय ददौ चासौ महायशाः ॥१-२५-७॥<br>
<br>
तां तु बालां विवर्धन्तीं रूपयौवनशालिनीम् ।<br>
जम्भपुत्राय सुन्दाय ददौ भार्यां यशस्विनीम् ॥१-२५-८॥<br>
<br>
कस्यचित्त्वथ कालस्य यक्षी पुत्रं व्यजायत ।<br>
मारीचं नाम दुर्धर्षं यः शापाद् राक्षसोऽभवत् ॥१-२५-९॥<br>
<br>
सुन्दे तु निहते राम अगस्त्यमृषिसत्तमम् ।<br>
ताटका सहपुत्रेण प्रधर्षयितुमिच्छति ॥१-२५-१०॥<br>
<br>
भक्षार्थं जातसंरम्भा गर्जन्ती साभ्यधावत ।<br>
आपतन्तीं तु तां दृष्ट्वा अगस्त्यो भगवानृषिः ॥१-२५-११॥<br>
<br>
राक्षसत्वं भजस्वेति मारीचं व्याजहार सः ।<br>
अगस्त्यः परमामर्षस्ताटकामपि शप्तवान् ॥१-२५-१२॥<br>
<br>
पुरुषादी महायक्षी विकृता विकृतानना ।<br>
इदं रूपम् विहायाशु दारुणं रूपमस्तु ते ॥१-२५-१३॥<br>
<br>
सैषा शापकृतामर्षा ताटका क्रोधमूर्छिता ।<br>
देशमुत्सादयत्येनमगस्त्याचरितं शुभम् ॥१-२५-१४॥<br>
<br>
एनां राघव दुर्वृत्तां यक्षीं परमदारुणाम् ।<br>
गोब्राह्मणहितार्थाय जहि दुष्टपराक्रमाम् ॥१-२५-१५॥<br>
<br>
नह्येनां शापसंसृष्टां कश्चिदुत्सहते पुमान् ।<br>
निहन्तुं त्रिषु लोकेषु त्वामृते रघुनन्दन ॥१-२५-१६॥<br>
<br>
नहि ते स्त्रीवधकृते घृणा कार्या नरोत्तम ।<br>
चातुर्वर्ण्यहितार्थं कर्तव्यं राजसूनुना ॥१-२५-१७॥<br>
<br>
नृशंसमनृशंसं वा प्रजारक्षणकारणात् ।<br>
पातकं वा सदोषं वा कर्तव्यं रक्षता सदा ॥१-२५-१८॥<br>
<br>
राज्यभारनियुक्तानामेष धर्मः सनातनः ।<br>
अधर्म्यां जहि काकुत्स्थ धर्मो ह्यस्यां न विद्यते ॥१-२५-१९॥<br>
<br>
श्रूयते हि पुरा शक्रो विरोचनसुतां नृप ।<br>
पृथिवीं हन्तुमिच्छन्तीं मन्थरामभ्यसूदयत् ॥१-२५-२०॥<br>
<br>
विष्णुना च पुरा राम भृगुपत्नी पतिव्रता ।<br>
अनिन्द्रं लोकमिच्छन्ती काव्यमाता निषूदिता ॥१-२५-२१॥<br>
<br>
एतैश्चान्यैश्च बहुभी राजपुत्रैर्महात्मभिः ।<br>
अधर्मसहिता नार्यो हताः पुरुषसत्तमैः ।<br>
तस्मादेनां घृणां त्यक्त्वा जहि मच्छासनान्नृप ॥१-२५-२२॥<br>
<br>
इत्यार्षे श्रीमद्रामायणे वाल्मीकीये आदिकाव्ये बालकाण्डे पञ्चविंशः सर्गः ॥<br><br>
