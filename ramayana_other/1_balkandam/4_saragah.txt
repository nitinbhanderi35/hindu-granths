<b>श्रीमद्वाल्मीकियरामायणे बालकाण्डे चतुर्थः सर्गः ॥१-४॥</b><br>
<br>
प्राप्तराज्यस्य  रामस्य वाल्मीकिर्भगवानृषिः ।<br>
चकार चरितं कृत्स्नं विचित्रपदमर्थवत् ॥१-४-१॥<br>
<br>
चतुर्विंशत्सहस्राणि श्लोकानामुक्तवानृषिः ।<br>
तथा सर्गशतान् पञ्च षट्काण्डानि तथोत्तरम् ॥१-४-२॥<br>
<br>
कृत्वा तु तन्महाप्राज्ञः सभविष्यं  सहोत्तरम् ।<br>
चिन्तयामास को न्वेतत् प्रयुञ्जीयादिति  प्रभुः ॥१-४-३॥<br>
<br>
तस्य चिन्तयमानस्य महर्षेर्भावितात्मनः ।<br>
अगृह्णीतां ततः पादौ मुनिवेषौ कुशीलवौ ॥१-४-४॥<br>
<br>
कुशीलवौ तु धर्मज्ञौ राजपुत्रौ यशस्विनौ ।<br>
भ्रातरौ स्वरसंपन्नौ ददर्शाश्रमवासिनौ ॥१-४-५॥<br>
<br>
स तु मेधाविनौ दृष्ट्वा वेदेषु परिनिष्ठितौ ।<br>
वेदोपबृंह्मणार्थाय तावग्राहयत प्रभुः ॥१-४-६॥<br>
<br>
काव्यं रामायणं कृत्स्नं सीतायाश्चरितं  महत् ।<br>
पौलस्त्यवधमित्येवं चकार चरितव्रतः ॥१-४-७॥<br>
<br>
पाठ्ये गेये च मधुरं  प्रमाणैस्त्रिभिरन्वितम् ।<br>
जातिभिः सप्तभिर्युक्तं तन्त्रीलयसमन्वितम् ॥१-४-८॥<br>
<br>
रसैः शृङ्गारकरुणहास्यरौद्रभयानकैः । <br>
वीरादिभी रसैर्युक्तं काव्यमेतदगायताम् ॥१-४-९॥<br>
<br>
तौ तु गान्धर्वतत्त्वज्ञौ  स्थानमूर्च्छनकोविदौ ।<br>
भ्रातरौ स्वरसम्पन्नौ गन्धर्वाविव रूपिणौ ॥१-४-१०॥<br>
<br>
रूपलक्षणसम्पन्नौ मधुरस्वरभाषिणौ ।<br>
बिम्बादिवोत्थितौ बिम्बौ रामदेहात् तथापरौ ॥१-४-११॥<br>
<br>
तौ राजपुत्रौ कार्त्स्न्येन  धर्म्यमाख्यानमुत्तमम् ।<br>
वाचोविधेयं तत्सर्वं कृत्वा काव्यमनिन्दितौ ॥१-४-१२॥<br>
<br>
ऋषीणां च द्विजातीनां साधूनां च समागमे ।<br>
यथोपदेशं तत्त्वज्ञौ जगतुः सुसमाहितौ ॥१-४-१३॥<br>
<br>
महात्मानौ महाभागौ सर्वलक्षणलक्षितौ ।<br>
तौ कदाचित् समेतानामृषीणां भावितात्मनाम् ॥१-४-१४॥<br>
<br>
मध्ये सभं समीपस्थाविदं काव्यमगायताम् ।<br>
तच्छ्रुत्वा मुनयः सर्वे  बाष्पपर्याकुलेक्षणाः ॥१-४-१५॥<br>
<br>
साधु साध्विति तावूचुः परं विस्मयमागताः ।<br>
ते प्रीतमनसः सर्वे मुनयो धर्मवत्सलाः ॥१-४-१६॥<br>
<br>
प्रशशंसुः प्रशस्तव्यौ गायमानौ कुशीलवौ ।<br>
अहो गीतस्य माधुर्यं श्लोकानां च विशेषतः ॥१-४-१७॥<br>
<br>
चिरनिर्वृत्तमप्येतत् प्रत्यक्षमिव दर्शितम् ।<br>
प्रविश्य तावुभौ सुष्ठु तथाभावमगायताम् ॥१-४-१८॥<br>
<br>
सहितौ मधुरं रक्तं सम्पन्नं स्वरसंपदा ।<br>
एवं प्रशस्यमानौ तौ तपः श्लाघ्यैर्महर्षिभिः ॥१-४-१९॥<br>
<br>
संरक्ततरमत्यर्थं मधुरं तावगायताम् ।<br>
प्रीतः कश्चिन्मुनिस्ताभ्यां संस्थितः कलशं  ददौ ॥१-४-२०॥<br>
<br>
प्रसन्नो वल्कलं कश्चिद् ददौ ताभ्यां  महायशाः ।<br>
अन्यः कृष्णाजिनमदाद् यज्ञसूत्रं तथापरः ॥१-४-२१॥<br>
<br>
कश्चित् कमण्डलुं प्रादान्मौञ्जीमन्यो महामुनिः ।<br>
बृसीमन्यस्तदा प्रादात् कौपीनमपरो मुनिः ॥१-४-२२॥<br>
<br>
ताभ्यां ददौ तदा हृष्टः कुठारमपरो मुनिः ।<br>
काषायमपरो वस्त्रं चीरमन्यो ददौ मुनिः ॥१-४-२३॥<br>
<br>
जटाबन्धनमन्यस्तु काष्ठरज्जुं मुदान्वितः ।<br>
यज्ञभाण्डमृषिः कश्चित् काष्ठभारं तथा परः ॥१-४-२४॥<br>
<br>
औदुम्बरीं ब्रुसीमन्यः स्वस्ति केचित् तदावदन् ।<br>
आयुष्यमपरे प्राहुर्मुदा तत्र महर्षयः ॥१-४-२५॥<br>
<br>
ददुश्चैवं वरान् सर्वे मुनयः सत्यवादिनः ।<br>
आश्चर्यमिदमाख्यानं मुनिना सम्प्रकीर्तितम् ॥१-४-२६॥<br>
<br>
परं कवीनामाधारं समाप्तं च यथाक्रमम् ।<br>
अभिगीतमिदं गीतं सर्वगीतेषु कोविदौ ॥१-४-२७॥<br>
<br>
आयुष्यं पुष्टिजननं सर्वश्रुतिमनोहरम् ।<br>
प्रशस्यमानौ सर्वत्र कदाचित् तत्र गायकौ ॥१-४-२८॥<br>
<br>
रथ्यासु राजमार्गेषु ददर्श भरताग्रजः ।<br>
स्ववेश्म चानीय ततो भ्रातरौ स कुशीलवौ ॥१-४-२९॥<br>
<br>
पूजयामास पूजार्हौ रामः शत्रुनिबर्हणः ।<br>
आसीनः काञ्चने दिव्ये स च सिंहासने प्रभुः ॥१-४-३०॥<br>
<br>
उपोपविष्टैः सचिवैर्भ्रातृभिश्च समन्वितः ।<br>
दृष्ट्वा तु रूपसम्पन्नौ विनीतौ भ्रातरावुभौ ॥१-४-३१॥<br>
<br>
उवाच लक्ष्मणं रामः शत्रुघ्नं भरतं तथा ।<br>
श्रूयतामेतदाख्यानमनयोर्देववर्चसोः ॥१-४-३२॥<br>
<br>
विचित्रार्थपदं सम्यग्गायकौ समचोदयत् ।<br>
तौ चापि मधुरं रक्तं स्वचित्तायतनिःस्वनम् ॥१-४-३३॥<br>
<br>
तन्त्रीलयवदत्यर्थं विश्रुतार्थमगायताम् ।<br>
ह्लादयत् सर्वगात्राणि मनांसि हृदयानि च ।<br>
श्रोत्राश्रयसुखं गेयं तद् बभौ जनसंसदि ॥१-४-३४॥<br>
<br>
इमौ मुनी पार्थिवलक्षणान्वितौ ।<br>
<span class="mw-poem-indented" style="display: inline-block; margin-inline-start: 2em;">कुशीलवौ  चैव महातपस्विनौ ।</span><br>
ममापि तद् भूतिकरं प्रचक्षते  ।<br>
<span class="mw-poem-indented" style="display: inline-block; margin-inline-start: 2em;">महानुभावं  चरितं निबोधत ॥१-४-३५॥</span><br>
<br>
ततस्तु तौ रामवचः प्रचोदिता-<br>
<span class="mw-poem-indented" style="display: inline-block; margin-inline-start: 2em;">वगायतां  मार्गविधानसम्पदा ।</span><br>
स चापि रामः परिषद्गतः  शनै-<br>
र्बुभूषयासक्तमना बभूव ह ॥१-४-३६॥<br>
<br>
<b>इत्यार्षे श्रीमद्रामायणे वाल्मीकीये आदिकाव्ये बालकाण्डे चतुर्थः सर्गः ॥१-४॥</b>
