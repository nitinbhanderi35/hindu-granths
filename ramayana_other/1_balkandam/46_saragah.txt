<b>श्रीमद्वाल्मीकियरामायणे बालकाण्डे षट्चत्वारिंशः सर्गः ॥१-४६॥</b><br>
<br>
हतेषु तेषु पुत्रेषु दितिः परमदुःखिता।<br>
मारीचं कश्यपं नाम भर्तारमिदमब्रवीत्॥ १॥<br>
<br>
हतपुत्रास्मि भगवंस्तव पुत्रौर्महाबलैः।<br>
शक्रहन्तारमिच्छामि पुत्रं दीर्घतपोर्जितम्॥ २॥<br>
<br>
साहं तपश्चरिष्यामि गर्भं मे दातुमर्हसि।<br>
ईश्वरं शक्रहन्तारं त्वमनुज्ञातुमर्हसि॥ ३॥<br>
<br>
तस्यास्तद्वचनं श्रुत्वा मारीचः कश्यपस्तदा।<br>
प्रत्युवाच महातेजा दितिं परमदुःखिताम्॥ ४॥<br>
<br>
एवं भवतु भद्रं ते शुचिर्भव तपोधने।<br>
जनयिष्यसि पुत्रं त्वं शक्रहन्तारमाहवे॥ ५॥<br>
<br>
पूर्णे वर्षसहस्रे तु शुचिर्यदि भविष्यसि।<br>
पुत्रं त्रैलोक्यहन्तारं मत्तस्त्वं जनयिष्यसि॥ ६॥<br>
<br>
एवमुक्त्वा महातेजाः पाणिना सम्ममार्ज ताम्।<br>
तामालभ्य ततः स्वस्ति इत्युक्त्वा तपसे ययौ॥ ७॥<br>
<br>
गते तस्मिन् नरश्रेष्ठ दितिः परमहर्षिता।<br>
कुशप्लवं समासाद्य तपस्तेपे सुदारुणम्॥ ८॥<br>
<br>
तपस्तस्यां हि कुर्वत्यां परिचर्यां चकार ह।<br>
सहस्राक्षो नरश्रेष्ठ परया गुणसम्पदा॥ ९॥<br>
<br>
अग्निं कुशान् काष्ठमपः फलं मूलं तथैव च।<br>
न्यवेदयत् सहस्राक्षो यच्चान्यदपि कांक्षितम्॥ १०॥<br>
<br>
गात्रसंवाहनैश्चैव श्रमापनयनैस्तथा।<br>
शक्रः सर्वेषु कालेषु दितिं परिचचार ह॥ ११॥<br>
<br>
पूर्णे वर्षसहस्रे सा दशोने रघुनन्दन।<br>
दितिः परमसंहृष्टा सहस्राक्षमथाब्रवीत्॥ १२॥<br>
<br>
तपश्चरन्त्या वर्षाणि दश वीर्यवतां वर।<br>
अवशिष्टानि भद्रं ते भ्रातरं द्रक्ष्यसे ततः॥ १३॥<br>
<br>
यमहं त्वत्कृते पुत्र तमाधास्ये जयोत्सुकम्।<br>
त्रैलोक्यविजयं पुत्र सह भोक्ष्यसि विज्वर॥ १४॥<br>
<br>
याचितेन सुरश्रेष्ठ पित्रा तव महात्मना।<br>
वरो वर्षसहस्रान्ते मम दत्तः सुतं प्रति॥ १५॥<br>
<br>
इत्युक्त्वा च दितिस्तत्र प्राप्ते मध्यं दिनेश्वरे।<br>
निद्रयापहृता देवी पादौ कृत्वाथ शीर्षतः॥ १६॥<br>
<br>
दृष्ट्वा तामशुचिं शक्रः पादयोः कृतमूर्धजाम्।<br>
शिरःस्थाने कृतौ पादौ जहास च मुमोद च॥ १७॥<br>
<br>
तस्याः शरीरविवरं प्रविवेश पुरंदरः।<br>
गर्भं च सप्तधा राम चिच्छेद परमात्मवान्॥ १८॥<br>
<br>
भिद्यमानस्ततो गर्भो वज्रेण शतपर्वणा।<br>
रुरोद सुस्वरं राम ततो दितिरबुध्यत॥ १९॥<br>
<br>
मा रुदो मा रुदश्चेति गर्भं शक्रोऽभ्यभाषत।<br>
बिभेद च महातेजा रुदन्तमपि वासवः॥ २०॥<br>
<br>
न हन्तव्यं न हन्तव्यमित्येव दितिरब्रवीत्।<br>
निष्पपात ततः शक्रो मातुर्वचनगौरवात्॥ २१॥<br>
<br>
प्राञ्जलिर्वज्रसहितो दितिं शक्रोऽभ्यभाषत।<br>
अशुचिर्देवि सुप्तासि पादयोः कृतमूर्धजा॥ २२॥<br>
<br>
तदन्तरमहं लब्ध्वा शक्रहन्तारमाहवे।<br>
अभिन्दं सप्तधा देवि तन्मे त्वं क्षन्तुमर्हसि॥ २३॥<br>
