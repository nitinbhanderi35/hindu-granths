<b>श्रीमद्वाल्मीकियरामायणे बालकाण्डे अष्टषष्ठितमः सर्गः ॥१-६८॥</b><br>
<br>
जनकेन समादिष्टा दूतास्ते क्लान्तवाहनाः।<br>
त्रिरात्रमुषिता मार्गे तेऽयोध्यां प्राविशन् पुरीम्॥ १॥<br>
<br>
ते राजवचनाद् गत्वा राजवेश्म प्रवेशिताः।<br>
ददृशुर्देवसंकाशं वृद्धं दशरथं नृपम्॥ २॥<br>
<br>
बद्धाञ्जलिपुटाः सर्वे दूता विगतसाध्वसाः।<br>
राजानं प्रश्रितं वाक्यमब्रुवन् मधुराक्षरम्॥ ३॥<br>
<br>
मैथिलो जनको राजा साग्निहोत्रपुरस्कृतः।<br>
मुहुर्मुहुर्मधुरया स्नेहसंरक्तया गिरा॥ ४॥<br>
<br>
कुशलं चाव्ययं चैव सोपाध्यायपुरोहितम्।<br>
जनकस्त्वां महाराज पृच्छते सपुरःसरम्॥ ५॥<br>
<br>
पृष्ट्वा कुशलमव्यग्रं वैदेहो मिथिलाधिपः।<br>
कौशिकानुमते वाक्यं भवन्तमिदमब्रवीत्॥ ६॥<br>
<br>
पूर्वं प्रतिज्ञा विदिता वीर्यशुल्का ममात्मजा।<br>
राजानश्च कृतामर्षा निर्वीर्या विमुखीकृताः॥ ७॥<br>
<br>
सेयं मम सुता राजन् विश्वामित्रपुरस्कृतैः।<br>
यदृच्छयागतै राजन् निर्जिता तव पुत्रकैः॥ ८॥<br>
<br>
तच्च रत्नं धनुर्दिव्यं मध्ये भग्नं महात्मना।<br>
रामेण हि महाबाहो महत्यां जनसंसदि॥ ९॥<br>
<br>
अस्मै देया मया सीता वीर्यशुल्का महात्मने।<br>
प्रतिज्ञां तर्तुमिच्छामि तदनुज्ञातुमर्हसि॥ १०॥<br>
<br>
सोपाध्यायो महाराज पुरोहितपुरस्कृतः।<br>
शीघ्रमागच्छ भद्रं ते द्रष्टुमर्हसि राघवौ॥ ११॥<br>
<br>
प्रतिज्ञां मम राजेन्द्र निर्वर्तयितुमर्हसि।<br>
पुत्रयोरुभयोरेव प्रीतिं त्वमुपलप्स्यसे॥ १२॥<br>
<br>
एवं विदेहाधिपतिर्मधुरं वाक्यमब्रवीत्।<br>
विश्वामित्राभ्यनुज्ञातः शतानन्दमते स्थितः॥ १३॥<br>
<br>
दूतवाक्यं तु तच्छ्रुत्वा राजा परमहर्षितः।<br>
वसिष्ठं वामदेवं च मन्त्रिणश्चैवमब्रवीत्॥ १४॥<br>
<br>
गुप्तः कुशिकपुत्रेण कौसल्यानन्दवर्धनः।<br>
लक्ष्मणेन सह भ्रात्रा विदेहेषु वसत्यसौ॥ १५॥<br>
<br>
दृष्टवीर्यस्तु काकुत्स्थो जनकेन महात्मना।<br>
सम्प्रदानं सुतायास्तु राघवे कर्तुमिच्छति॥ १६॥<br>
<br>
यदि वो रोचते वृत्तं जनकस्य महात्मनः।<br>
पुरीं गच्छामहे शीघ्रं मा भूत् कालस्य पर्ययः॥ १७॥<br>
<br>
मन्त्रिणो बाढमित्याहुः सह सर्वैर्महर्षिभिः।<br>
सुप्रीतश्चाब्रवीद् राजा श्वो यात्रेति च मन्त्रिणः॥ १८॥<br>
<br>
मन्त्रिणस्तु नरेन्द्रस्य रात्रिं परमसत्कृताः।<br>
ऊषुः प्रमुदिताः सर्वे गुणैः सर्वैः समन्विताः॥ १९॥<br>
<br>
<b>इत्यार्षे श्रीमद्रामायणे वाल्मीकीये आदिकाव्ये बालकाण्डे अष्टषष्ठितमः सर्गः ॥१-६८॥</b><br>
