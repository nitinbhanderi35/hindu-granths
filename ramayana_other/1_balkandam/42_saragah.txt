<b>श्रीमद्वाल्मीकियरामायणे बालकाण्डे द्विचत्वारिंशः सर्गः ॥१-४२॥</b><br>
<br>
कालधर्मं गते राम सगरे प्रकृतीजनाः ।<br>
राजानं रोचयामासुरंशुमन्तं सुधार्मिकम् ॥१-४२-१॥<br>
<br>
स राजा सुमहानासीदंशुमान् रघुनन्दन  ।<br>
तस्य पुत्रो महानासीद् दिलीप इति विश्रुतः ॥१-४२-२॥<br>
<br>
तस्मै राज्यं समादिश्य दिलीपे रघुनन्दन ।<br>
हिमवच्छिखरे रम्ये तपस्तेपे सुदारुणम् ॥१-४२-३॥<br>
<br>
द्वात्रिंशच्छतसाहस्रं वर्षाणि सुमहायशाः ।<br>
तपोवनगतो राजा स्वर्गं लेभे तपोधनः ॥१-४२-४॥<br>
<br>
दिलीपस्तु महातेजाः श्रुत्वा पैतामहं वधम् ।<br>
दुःखोपहतया बुद्ध्या निश्चयं नाध्यगच्छत ॥१-४२-५॥<br>
<br>
कथं गङ्गावतरणं कथं तेषां जलक्रिया ।<br>
तारयेयं कथं चैतानिति चिन्तापरोऽभवत् ॥१-४२-६॥<br>
<br>
तस्य चिन्तयतो नित्यं धर्मेण विदितात्मनः ।<br>
पुत्रो भगीरथो नाम जज्ञे परमधार्मिकः ॥१-४२-७॥<br>
<br>
दिलीपस्तु महातेजा यज्ञैर्बहुभिरिष्टवान् ।<br>
त्रिंशद्वर्षसहस्राणि राजा राज्यमकारयत् ॥१-४२-८॥<br>
<br>
अगत्वा निश्चयं राजा तेषामुद्धरणं प्रति ।<br>
व्याधिना नरशार्दूल कालधर्ममुपेयिवान् ॥१-४२-९॥<br>
<br>
इन्द्रलोकं गतो राजा स्वार्जितेनैव कर्मणा ।<br>
राज्ये भगीरथं पुत्रमभिषिच्य नरर्षभः ॥१-४२-१०॥<br>
<br>
भगीरथस्तु राजर्षिर्धार्मिको रघुनन्दन ।<br>
अनपत्यो महाराजः प्रजाकामः स च प्रजाः ॥१-४२-११॥<br>
<br>
मन्त्रिष्वाधाय तद् राज्यं गङ्गावतरणे रतः ।<br>
तपो दीर्घं समातिष्ठद् गोकर्णे रघुनन्दन ॥१-४२-१२॥<br>
<br>
ऊर्ध्वबाहुः पञ्चतपा मासाहारो जितेन्द्रियः ।<br>
तस्य वर्षसहस्राणि घोरे तपसि तिष्ठतः ॥१-४२-१३॥<br>
<br>
अतीतानि महाबाहो तस्य राज्ञो महात्मनः ।<br>
सुप्रीतो भगवान् ब्रह्मा प्रजानां प्रभुरीश्वरः ॥१-४२-१५॥<br>
<br>
ततः सुरगणैः सार्धमुपागम्य पितामहः ।<br>
भगीरथं महात्मानं तप्यमानमथाब्रवीत् ॥१-४२-१५॥<br>
<br>
भगीरथ महाराज प्रीतस्तेऽहं जनाधिप ।<br>
तपसा च सुतप्तेन वरं वरय सुव्रत ॥१-४२-१६॥<br>
<br>
तमुवाच महातेजाः सर्वलोकपितामहम् ।<br>
भगीरथो महाबाहुः कृताञ्जलिपुटः स्थितः ॥१-४२-१७॥<br>
<br>
यदि मे भगवान् प्रीतो यद्यस्ति तपसः फलम् ।<br>
सगरस्यात्मजाः सर्वे मत्तः सलिलमाप्नुयुः ॥१-४२-१८॥<br>
<br>
गङ्गायाः सलिलक्लिन्ने भस्मन्येषां महात्मनाम् ।<br>
स्वर्गं गच्छेयुरत्यन्तं सर्वे च प्रपितामहाः ॥१-४२-१९॥<br>
<br>
देव याचे ह संतत्यै नावसीदेत् कुलं च नः ।<br>
इक्ष्वाकूणां कुले देव एष मेऽस्तु वरः परः ॥१-४२-२०॥<br>
<br>
उक्तवाक्यं तु राजानं सर्वलोकपितामहः ।<br>
प्रत्युवाच शुभां वाणीं मधुरां मधुराक्षराम् ॥१-४२-२१॥<br>
<br>
मनोरथो महानेष भगीरथ महारथ ।<br>
एवं भवतु भद्रं ते इक्ष्वाकुकुलवर्धन ॥१-४२-२२॥<br>
<br>
इयं हैमवती ज्येष्ठा गङ्गा हिमवतः सुता ।<br>
तां वै धारयितुं राजन् हरस्तत्र नियुज्यताम् ॥१-४२-२३॥<br>
<br>
गङ्गायाः पतनं राजन् पृथिवी न सहिष्यते ।<br>
तां वै धारयितुं राजन् नान्यं पश्यामि शूलिनः ॥१-४२-२४॥<br>
<br>
तमेवमुक्त्वा राजानं गङ्गां चाभाष्य लोककृत् ।<br>
जगाम त्रिदिवं देवैः सर्वैः सह मरुद्गणैः ॥१-४२-२५॥<br>
