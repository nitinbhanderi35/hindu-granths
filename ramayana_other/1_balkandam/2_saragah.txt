<b>श्रीमद्वाल्मीकियरामायणे बालकाण्डे द्वितीयः सर्गः ॥१-२॥</b><br>
<br>
नारदस्य तु तद्वाक्यं श्रुत्वा वाक्यविशारदः ।<br>
पूजयामास धर्मात्मा सहशिष्यो महामुनिम् ॥१-२-१॥<br>
<br>
यथावत्पूजितस्तेन देवर्षिर्नारदस्तदा ।<br>
आपृष्ट्वैवाभ्यनुज्ञातः स जगाम विहायसम् ॥१-२-२॥<br>
<br>
स मुहूर्तं गते तस्मिन् देवलोकं मुनिस्तदा ।<br>
जगाम तमसातीरं जाह्नव्यास्त्वविदूरतः ॥१-२-३॥<br>
<br>
स तु तीरं समासाद्य तमसाया मुनिस्तदा ।<br>
शिष्यमाह स्थितं पार्श्वे दृष्ट्वा तीर्थमकर्दमम् ॥१-२-४॥<br>
<br>
अकर्दममिदं तीर्थं भरद्वाज निशामय ।<br>
रमणीयं प्रसन्नाम्बु सन्मनुष्यमनो यथा ॥१-२-५॥<br>
<br>
न्यस्यतां कलशस्तात दीयतां वल्कलं मम ।<br>
इदमेवावगाहिष्ये तमसातीर्थमुत्तमम् ॥१-२-६॥<br>
<br>
एवमुक्तो भरद्वाजो वाल्मीकेन महात्मना ।<br>
प्रायच्छत मुनेस्तस्य वल्कलं नियतो गुरोः ॥१-२-७॥<br>
<br>
स शिष्यहस्तादादाय वल्कलं नियतेन्द्रियः ।<br>
विचचार ह पश्यंस्तत् सर्वतो विपुलं वनम् ॥१-२-८॥<br>
<br>
तस्याभ्याशे तु मिथुनं चरन्तमनपायिनम् ।<br>
ददर्श भगवांस्तत्र क्रौञ्चयोश्चारुनिःस्वनम् ॥१-२-९॥<br>
<br>
तस्मात् तु मिथुनादेकं पुमांसं पापनिश्चयः ।<br>
जघान वैरनिलयो निषादस्तस्य पश्यतः ॥१-२-१०॥<br>
<br>
तं शोणितपरीताङ्गं चेष्टमानं महीतले ।<br>
भार्या तु निहतं दृष्ट्वा रुराव करुणां गिरम् ॥१-२-११॥<br>
<br>
वियुक्ता पतिना तेन द्विजेन सहचारिणा ।<br>
ताम्रशीर्षेण मत्तेन पत्त्रिणा सहितेन वै ॥१-२-१२॥<br>
<br>
तथाविधं द्विजं दृष्ट्वा निषादेन निपातितम् ।<br>
ऋषेर्धर्मात्मनस्तस्य कारुण्यं समपद्यत ॥१-२-१३॥<br>
<br>
ततः करुणवेदित्वादधर्मोऽयमिति द्विजः ।<br>
निशाम्य रुदतीं क्रौञ्चीमिदं वचनमब्रवीत् ॥१-२-१४॥<br>
<br>
मा निषाद प्रतिष्ठां त्वमगमः शाश्वतीः समाः ।<br>
यत् क्रौञ्चमिथुनादेकमवधीः काममोहितम् ॥१-२-१५॥<br>
<br>
तस्यैवं ब्रुवतश्चिन्ता बभूव हृदि वीक्षतः ।<br>
शोकार्तेनास्य शकुनेः किमिदं व्याहृतं मया ॥१-२-१६॥<br>
<br>
चिन्तयन् स महाप्राज्ञश्चकार मतिमान्मतिम् ।<br>
शिष्यं चैवाब्रवीद् वाक्यमिदं स मुनिपुङ्गवः ॥१-२-१७॥<br>
<br>
पादबद्धोऽक्षरसमस्तन्त्रीलयसमन्वितः ।<br>
शोकार्तस्य प्रवृत्तो मे श्लोको भवतु नान्यथा ॥१-२-१८॥<br>
<br>
शिष्यस्तु तस्य ब्रुवतो मुनेर्वाक्यमनुत्तमम् ।<br>
प्रतिजग्राह संहृष्टस्तस्य तुष्टोऽभवद्गुरुः ॥१-२-१९॥<br>
<br>
सोऽभिषेकं ततः कृत्वा तीर्थे तस्मिन् यथाविधि ।<br>
तमेव चिन्तयन्नर्थमुपावर्तत वै मुनिः ॥१-२-२०॥<br>
<br>
भरद्वाजस्ततः शिष्यो विनीतः श्रुतवान् गुरोः ।<br>
कलशं पूर्णमादाय पृष्ठतोऽनुजगाम ह ॥१-२-२१॥<br>
<br>
स प्रविश्याश्रमपदं शिष्येण सह धर्मवित् ।<br>
उपविष्टः कथाश्चान्याश्चकार ध्यानमास्थितः ॥१-२-२२॥<br>
<br>
आजगाम ततो ब्रह्मा लोककर्ता स्वयं प्रभुः ।<br>
चतुर्मुखो महातेजा द्रष्टुं तं मुनिपुङ्गवम् ॥१-२-२३॥<br>
<br>
वाल्मीकिरथ तं दृष्ट्वा सहसोत्थाय वाग्यतः ।<br>
प्राञ्जलिः प्रयतो भूत्वा तस्थौ परमविस्मितः ॥१-२-२४॥<br>
<br>
पूजयामास तं देवं पाद्यार्घ्यासनवन्दनैः ।<br>
प्रणम्य विधिवच्चैनं पृष्ट्वा चैव निरामयम् ॥१-२-२५॥<br>
<br>
अथोपविश्य भगवानासने परमार्चिते ।<br>
वाल्मीकये च ऋषये संदिदेशासनं ततः ॥१-२-२६॥<br>
<br>
ब्रह्मणा समनुज्ञातः सोऽप्युपाविशदासने ।<br>
उपविष्टे तदा तस्मिन् साक्षाल्लोकपितामहे ।॥१-२-२७॥<br>
<br>
तद्गतेनैव मनसा वाल्मीकिर्ध्यानमास्थितः ।<br>
पापात्मना कृतं कष्टं वैरग्रहणबुद्धिना ।॥१-२-२८॥<br>
<br>
यत् तादृशं चारुरवं क्रौञ्चं हन्यादकारणात् ।<br>
शोचन्नेव पुनः क्रौञ्चीमुपश्लोकमिमं जगौ ॥१-२-२९॥<br>
<br>
पुनरन्तर्गतमना भूत्वा शोकपरायणः ।<br>
तमुवाच ततो ब्रह्मा प्रहसन् मुनिपुङ्गवम् ॥१-२-३०॥<br>
<br>
श्लोक एवास्त्वयं बद्धो नात्र कार्या विचारणा ।<br>
मच्छन्दादेव ते ब्रह्मन् प्रवृत्तेयं सरस्वती ॥१-२-३१॥<br>
<br>
रामस्य चरितं कृत्स्नं कुरु त्वमृषिसत्तम ।<br>
धर्मात्मनो भगवतो लोके रामस्य धीमतः ॥१-२-३२॥<br>
<br>
वृत्तं कथय धीरस्य यथा ते नारदाच्छ्रुतम् ।<br>
रहस्यं च प्रकाशं च यद् वृत्तं तस्य धीमतः ॥१-२-३३॥<br>
<br>
रामस्य सहसौमित्रे राक्षसानां च सर्वशः ।<br>
वैदेह्याश्चैव यद् वृत्तं प्रकाशं यदि वा रहः ॥१-२-३४॥<br>
<br>
तच्चाप्यविदितं सर्वं विदितं ते भविष्यति ।<br>
न ते वागनृता काव्ये काचिदत्र भविष्यति ॥१-२-३५॥<br>
<br>
कुरु रामकथां पुण्यां श्लोकबद्धां मनोरमाम् ।<br>
यावत् स्थास्यन्ति गिरयः सरितश्च महीतले ॥१-२-३६॥<br>
<br>
तावद् रामायणकथा लोकेषु प्रचरिष्यति ।<br>
यावद् रामस्य च कथा त्वत्कृता प्रचरिष्यति ॥१-२-३७॥<br>
<br>
तावदूर्ध्वमधश्च त्वं मल्लोकेषु निवत्स्यसि ।<br>
इत्युक्त्वा भगवान् ब्रह्मा तत्रैवान्तरधीयत ।<br>
ततः सशिष्यो भगवान् र्मुनिर्विस्मयमाययौ ॥१-२-३८॥<br>
<br>
तस्य शिष्यास्ततः सर्वे जगुः श्लोकमिमं पुनः ।<br>
मुहुर्मुहुः प्रीयमाणाः प्राहुश्च भृशविस्मिताः ॥१-२-३९॥<br>
<br>
समाक्षरैश्चतुर्भिर्यः पादैर्गीतो महर्षिणा ।<br>
सोऽनुव्याहरणाद् भूयः शोकः श्लोकत्वमागतः ॥१-२-४०॥<br>
<br>
तस्य बुद्धिरियं जाता वाल्मीकेर्भावितात्मनः ।<br>
कृत्स्नं रामायणं काव्यमीदृशैः करवाण्यहम् ॥१-२-४१॥<br>
<br>
उदारवृत्तार्थपदैर्मनोरमै-<br>
<span class="mw-poem-indented" style="display: inline-block; margin-inline-start: 2em;">स्तदास्य रामस्य चकार कीर्तिमान् ।</span><br>
समाक्षरैः श्लोकशतैर्यशस्विनो <br>
<span class="mw-poem-indented" style="display: inline-block; margin-inline-start: 2em;">यशस्करं काव्यमुदारदर्शनः ॥१-२-४२॥</span><br>
<br>
तदुपगतसमाससंधियोगं<br>
<span class="mw-poem-indented" style="display: inline-block; margin-inline-start: 2em;">सममधुरोपनतार्थवाक्यबद्धम् ।</span><br>
रघुवरकरितं मुनिप्रणीतं<br>
<span class="mw-poem-indented" style="display: inline-block; margin-inline-start: 2em;">दशशिरसश्क वधं निशामयध्वम् ॥१-२-४३॥</span><br>
<br>
<b>इत्यार्षे श्रीमद्रामायणे वाल्मीकीये आदिकाव्ये बालकाण्डे द्वितीयः सर्गः ॥१-२॥</b>
