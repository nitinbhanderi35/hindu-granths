<b>श्रीमद्वाल्मीकियरामायणे बालकाण्डे चत्वारिंशः सर्गः ॥१-४०॥</b><br><br><br>
<br>
देवतानां वचः श्रुत्वा भगवान् वै पितामहः ।<br>
प्रत्युवाच सुसंत्रस्तान् कृतान्तबलमोहितान् ॥१-४०-१॥<br>
<br>
यस्येयं वसुधा कृत्स्ना वासुदेवस्य धीमतः ।<br>
महिषी माधवस्यैषा स एव भगवन् प्रभुः ॥१-४०-२॥<br>
<br>
कापिलं रूपमास्थाय धारयत्यनिशं धराम् ।<br>
तस्य कोपाग्निना दग्धा भविष्यन्ति नृपात्मजाः ॥१-४०-३॥<br>
<br>
पृथिव्याश्चापि निर्भेदो दृष्ट एव सनातनः ।<br>
सगरस्य च पुत्राणां विनाशो दीर्घदर्शिनाम् ॥१-४०-४॥<br>
<br>
पितामहवचः श्रुत्वा त्रयस्त्रिंशदरिंदमाः ।<br>
देवाः परमसंहृष्टाः पुनर्जग्मुर्यथागतम् ॥१-४०-५॥<br>
<br>
सगरस्य च पुत्राणां प्रादुरासीन्महास्वनः ।<br>
पृथिव्यां भिद्यमानायां निर्घातसमनिस्वनः ॥१-४०-६॥<br>
<br>
ततो भित्त्वा महीं सर्वां कृत्वा चापि प्रदक्षिणम् ।<br>
सहिताः सागराः सर्वे पितरं वाक्यमब्रुवन् ॥१-४०-७॥<br>
<br>
परिक्रान्ता मही सर्वा सत्त्ववन्तश्च सूदिताः ।<br>
देवदानवरक्षांसि पिशाचोरगपन्नगाः ॥१-४०-८॥<br>
<br>
न च पश्यामहेऽश्वं ते अश्वहर्तारमेव च ।<br>
किं करिष्याम भद्रं ते बुद्धिरत्र विचार्यताम्॥१-४०-९॥<br>
<br>
तेषां तद्वचनं श्रुत्वा पुत्राणां राजसत्तमः ।<br>
समन्युरब्रवीद् वाक्यं सगरो रघुनन्दन ॥१-४०-१०॥<br>
<br>
भूयः खनत भद्रं वो विभेद्य वसुधातलम् ।<br>
अश्वहर्तारमासाद्य कृतार्थाश्च निवर्तत ॥१-४०-११॥<br>
<br>
पितुर्वचनमासाद्य सगरस्य महात्मनः ।<br>
षष्टिः पुत्रसहस्राणि रसातलमभिद्रवन् ॥१-४०-१२॥<br>
<br>
खन्यमाने ततस्तस्मिन् ददृशुः पर्वतोपमम् ।<br>
दिशागजं विरूपाक्षं धारयन्तं महीतलम् ॥१-४०-१३॥<br>
<br>
सपर्वतवनां कृत्स्नां पृथिवीं रघुनन्दन ।<br>
धारयामास शिरसा विरूपाक्षो महागजः ॥१-४०-१४॥<br>
<br>
यदा पर्वणि काकुत्स्थ विश्रमार्थं महागजः ।<br>
खेदाच्चालयते शीर्षं भूमिकम्पस्तदा भवेत् ॥१-४०-१५॥<br>
<br>
ते तं प्रदक्षिणं कृत्वा दिशापालं महागजम् ।<br>
मानयन्तो हि ते राम जग्मुर्भित्त्वा रसातलम् ॥१-४०-१६॥<br>
<br>
ततः पूर्वां दिशं भित्त्वा दक्षिणां बिभिदुः पुनः ।<br>
दक्षिणस्यामपि दिशि ददृशुस्ते महागजम् ॥१-४०-१७॥<br>
<br>
महापद्मं महात्मानं सुमहत्पर्वतोपमम् ।<br>
शिरसा धारयन्तं गां विस्मयं जग्मुरुत्तमम् ॥१-४०-१८॥<br>
<br>
ते तं प्रदक्षिणं कृत्वा सगरस्य महात्मनः ।<br>
षष्टिः पुत्रसहस्राणि पश्चिमां बिभिदुर्दिशम् ॥१-४०-१९॥<br>
<br>
पश्चिमायामपि दिशि महान्तमचलोपमम् ।<br>
दिशागजं सौमनसं ददृशुस्ते महाबलाः ॥१-४०-२०॥<br>
<br>
तं ते प्रदक्षिणं कृत्वा पृष्ट्वा चापि निरामयम् ।<br>
खनन्तः समुपक्रान्ता दिशं सोमवतीं तदा ॥१-४०-२१॥<br>
<br>
उत्तरस्यां रघुश्रेष्ठ ददृशुर्हिमपाण्डुरम् ।<br>
भद्रं भद्रेण वपुषा धारयन्तं महीमिमाम् ॥१-४०-२२॥<br>
<br>
समालभ्य ततः सर्वे कृत्वा चैनं प्रदक्षिणम् ।<br>
षष्टिः पुत्रसहस्राणि बिभिदुर्वसुधातलम् ॥१-४०-२३॥<br>
<br>
ततः प्रागुत्तरां गत्वा सागराः प्रथितां दिशम् ।<br>
रोषादभ्यखनन् सर्वे पृथिवीं सगरात्मजाः ॥१-४०-२४॥<br>
<br>
ते तु सर्वे महत्मानो भिमवेगा महबलाः ।<br>
ददृशुः कपिलं तत्र वासुदेवं सनातनम् ॥१-४०-२५॥<br>
<br>
हयं च तस्य देवस्य चरन्तमविदूरतः ।<br>
प्रहर्षमतुलं प्राप्ताः सर्वे ते रघुनंदन ॥१-४०-२६॥<br>
<br>
ते तं यज्ञहनं ज्ञात्वा क्रोधपर्याकुलेक्षणाः ।<br>
खनित्रलाङ्गलधरा नानावृक्षशिलाधराः ॥१-४०-२७॥<br>
<br>
अभ्यधावन्त संक्रुद्धास्तिष्ठ तिष्ठेति चाब्रुवन् ।<br>
अस्माकं त्वं हि तुरगं यज्ञियं हृतवानसि ॥१-४०-२८॥<br>
<br>
दुर्मेधस्त्वं हि संप्राप्तान् विद्धि नः सगरात्मजान् ।<br>
श्रुत्वा तद्वचनं तेषां कपिलो रघुनन्दन ॥१-४०-२९॥<br>
<br>
रोषेण महताविष्टो हुंकारमकरोत् तदा ।<br>
ततस्तेनाप्रमेयेण कपिलेन महात्मना ।<br>
भस्मराशीकृताः सर्वे काकुत्स्थ सगरात्मजाः ॥१-४०-३०॥<br>
<br>
<b>इत्यार्षे श्रीमद्रामायणे वाल्मीकीये आदिकाव्ये बालकाण्डे चत्वारिंशः सर्गः ॥१-४०॥</b>
