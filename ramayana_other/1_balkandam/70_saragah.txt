<b>श्रीमद्वाल्मीकियरामायणे बालकाण्डे सप्ततितमः सर्गः ॥१-७०॥</b><br>
<br>
ततः प्रभाते जनकः कृतकर्मा महर्षिभिः।<br>
उवाच वाक्यं वाक्यज्ञः शतानन्दं पुरोहितम्॥ १॥<br>
<br>
भ्राता मम महातेजा वीर्यवानतिधार्मिकः।<br>
कुशध्वज इति ख्यातः पुरीमध्यवसच्छुभाम्॥ २॥<br>
<br>
वार्याफलकपर्यन्तां पिबन्निक्षुमतीं नदीम्।<br>
सांकाश्यां पुण्यसंकाशां विमानमिव पुष्पकम्॥ ३॥<br>
<br>
तमहं द्रष्टुमिच्छामि यज्ञगोप्ता स मे मतः।<br>
प्रीतिं सोऽपि महातेजा इमां भोक्ता मया सह॥ ४॥<br>
<br>
एवमुक्ते तु वचने शतानन्दस्य संनिधौ।<br>
आगताः केचिदव्यग्रा जनकस्तान् समादिशत्॥ ५॥<br>
<br>
शासनात् तु नरेन्द्रस्य प्रययुः शीघ्रवाजिभिः।<br>
समानेतुं नरव्याघ्रं विष्णुमिन्द्राज्ञया यथा॥ ६॥<br>
<br>
सांकाश्यां ते समागम्य ददृशुश्च कुशध्वजम्।<br>
न्यवेदयन् यथावृत्तं जनकस्य च चिन्तितम्॥ ७॥<br>
<br>
तद‍्वृत्तं नृपतिः श्रुत्वा दूतश्रेष्ठैर्महाजवैः।<br>
आज्ञया तु नरेन्द्रस्य आजगाम  कुशध्वजः॥ ८॥<br>
<br>
स ददर्श महात्मानं जनकं धर्मवत्सलम्।<br>
सोऽभिवाद्य शतानन्दं जनकं चातिधार्मिकम्॥ ९॥<br>
<br>
राजार्हं परमं दिव्यमासनं सोऽध्यरोहत।<br>
उपविष्टावुभौ तौ तु भ्रातरावमितद्युती॥ १०॥<br>
<br>
प्रेषयामासतुर्वीरौ मन्त्रिश्रेष्ठं सुदामनम्।<br>
गच्छ मन्त्रिपते शीघ्रमिक्ष्वाकुममितप्रभम्॥ ११॥<br>
<br>
आत्मजैः सह दुर्धर्षमानयस्व समन्त्रिणम्।<br>
औपकार्यां स गत्वा तु रघूणां कुलवर्धनम्॥ १२॥<br>
<br>
ददर्श शिरसा चैनमभिवाद्येदमब्रवीत्।<br>
अयोध्याधिपते वीर वैदेहो मिथिलाधिपः॥ १३॥<br>
<br>
स त्वां द्रष्टुं व्यवसितः सोपाध्यायपुरोहितम्।<br>
मन्त्रिश्रेष्ठवचः श्रुत्वा राजा सर्षिगणस्तथा॥ १४॥<br>
<br>
सबन्धुरगमत् तत्र जनको यत्र वर्तते।<br>
राजा च मन्त्रिसहितः सोपाध्यायः सबान्धवः॥ १५॥<br>
<br>
वाक्यं वाक्यविदां श्रेष्ठो वैदेहमिदमब्रवीत्।<br>
विदितं ते महाराज इक्ष्वाकुकुलदैवतम्॥ १६॥<br>
<br>
वक्ता सर्वेषु कृत्येषु वसिष्ठो भगवानृषिः।<br>
विश्वामित्राभ्यनुज्ञातः सह सर्वैर्महर्षिभिः॥ १७॥<br>
<br>
एष वक्ष्यति धर्मात्मा वसिष्ठो मे यथाक्रमम्।<br>
तूष्णींभूते दशरथे वसिष्ठो भगवानृषिः॥ १८॥<br>
<br>
उवाच वाक्यं वाक्यज्ञो वैदेहं सपुरोधसम्।<br>
अव्यक्तप्रभवो ब्रह्मा शाश्वतो नित्य अव्ययः॥ १९॥<br>
<br>
तस्मान्मरीचिः संजज्ञे मरीचेः कश्यपः सुतः।<br>
विवस्वान् कश्यपाज्जज्ञे मनुर्वैवस्वतः स्मृतः॥ २०॥<br>
<br>
मनुः प्रजापतिः  पूर्वमिक्ष्वाकुश्च मनोः सुतः।<br>
तमिक्ष्वाकुमयोध्यायां राजानं विद्धि पूर्वकम्॥ २१॥<br>
<br>
इक्ष्वाकोस्तु सुतः श्रीमान् कुक्षिरित्येव विश्रुतः।<br>
कुक्षेरथात्मजः श्रीमान् विकुक्षिरुदपद्यत॥ २२॥<br>
<br>
विकुक्षेस्तु महातेजा बाणः पुत्रः प्रतापवान्।<br>
बाणस्य तु महातेजा अनरण्यः प्रतापवान्॥ २३॥<br>
<br>
अनरण्यात् पृथुर्जज्ञे त्रिशङ्कुस्तु पृथोरपि।<br>
त्रिशङ्कोरभवत् पुत्रो धुन्धुमारो महायशाः॥ २४॥<br>
<br>
धुन्धुमारान्महातेजा युवनाश्वो महारथः।<br>
युवनाश्वसुतश्चासीन्मान्धाता पृथिवीपतिः॥ २५॥<br>
<br>
मान्धातुस्तु सुतः श्रीमान् सुसन्धिरुदपद्यत।<br>
सुसन्धेरपि पुत्रौ द्वौ ध्रुवसन्धिः प्रसेनजित्॥ २६॥<br>
<br>
यशस्वी ध्रुवसन्धेस्तु भरतो नाम नामतः।<br>
भरतात् तु महातेजा असितो नाम जायत॥ २७॥<br>
<br>
यस्यैते प्रतिराजान उदपद्यन्त शत्रवः।<br>
हैहयास्तालजङ्घाश्च शूराश्च शशबिन्दवः॥ २८॥<br>
<br>
तांश्च स प्रतियुध्यन् वै युद्धे राजा प्रवासितः।<br>
हिमवन्तमुपागम्य भार्याभ्यां सहितस्तदा॥ २९॥<br>
<br>
असितोऽल्पबलो राजा कालधर्ममुपेयिवान्।<br>
द्वे चास्य भार्ये गर्भिण्यौ बभूवतुरिति श्रुतिः॥ ३०॥<br>
<br>
एका गर्भविनाशार्थं सपत्न्यै सगरं ददौ।<br>
ततः शैलवरे रम्ये बभूवाभिरतो मुनिः॥ ३१॥<br>
<br>
भार्गवश्च्यवनो नाम हिमवन्तमुपाश्रितः।<br>
तत्र चैका महाभागा भार्गवं देववर्चसम्॥ ३२॥<br>
<br>
ववन्दे पद्मपत्राक्षी कांक्षन्ती सुतमुत्तमम्।<br>
तमृषिं साभ्युपागम्य कालिन्दी चाभ्यवादयत्॥ ३३॥<br>
<br>
स तामभ्यवदद् विप्रः पुत्रेप्सुं पुत्रजन्मनि।<br>
तव कुक्षौ महाभागे सुपुत्रः सुमहाबलः॥ ३४॥<br>
<br>
महावीर्यो महातेजा अचिरात् संजनिष्यति।<br>
गरेण सहितः श्रीमान् मा शुचः कमलेक्षणे॥ ३५॥<br>
<br>
च्यवनं च नमस्कृत्य राजपुत्री पतिव्रता।<br>
पत्या विरहिता तस्मात् पुत्रं देवी व्यजायत॥ ३६॥<br>
<br>
सपत्न्या तु गरस्तस्यै दत्तो गर्भजिघांसया।<br>
सह तेन गरेणैव संजातः सगरोऽभवत्॥ ३७॥<br>
<br>
सगरस्यासमञ्जस्तु असमञ्जादथांशुमान्।<br>
दिलीपोंऽशुमतः पुत्रो दिलीपस्य भगीरथः॥ ३८॥<br>
<br>
भगीरथात् ककुत्स्थश्च ककुत्स्थाच्च रघुस्तथा।<br>
रघोस्तु पुत्रस्तेजस्वी प्रवृद्धः पुरुषादकः॥ ३९॥<br>
<br>
कल्माषपादोऽप्यभवत् तस्माज्जातस्तु शङ्खणः।<br>
सुदर्शनः शङ्खणस्य अग्निवर्णः सुदर्शनात्॥ ४०॥<br>
<br>
शीघ्रगस्त्वग्निवर्णस्य शीघ्रगस्य मरुः सुतः।<br>
मरोः  प्रशुश्रुकस्त्वासीदम्बरीषः प्रशुश्रुकात्॥ ४१॥<br>
<br>
अम्बरीषस्य पुत्रोऽभून्नहुषश्च महीपतिः।<br>
नहुषस्य ययातिस्तु नाभागस्तु ययातिजः॥ ४२॥<br>
<br>
नाभागस्य बभूवाज अजाद् दशरथोऽभवत्।<br>
अस्माद् दशरथाज्जातौ भ्रातरौ रामलक्ष्मणौ॥ ४३॥<br>
<br>
आदिवंशविशुद्धानां राज्ञां परमधर्मिणाम्।<br>
इक्ष्वाकुकुलजातानां वीराणां सत्यवादिनाम्॥ ४४॥<br>
<br>
रामलक्ष्मणयोरर्थे त्वत्सुते वरये नृप।<br>
सदृशाभ्यां नरश्रेष्ठ सदृशे दातुमर्हसि॥ ४५॥<br>
<br>
<b>इत्यार्षे श्रीमद्रामायणे वाल्मीकीये आदिकाव्ये बालकाण्डे सप्ततितमः सर्गः ॥१-७०॥</b><br>
