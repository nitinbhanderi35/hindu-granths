<b>श्रीमद्वाल्मीकियरामायणे बालकाण्डे षष्ठितमः सर्गः ॥१-६०॥</b><br>
<br>
तपोबलहतान् ज्ञात्वा वासिष्ठान् समहोदयान्।<br>
ऋषिमध्ये महातेजा विश्वामित्रोऽभ्यभाषत॥ १॥<br>
<br>
अयमिक्ष्वाकुदायादस्त्रिशङ्कुरिति विश्रुतः।<br>
धर्मिष्ठश्च वदान्यश्च मां चैव शरणं गतः॥ २॥<br>
<br>
स्वेनानेन शरीरेण देवलोकजिगीषया।<br>
यथायं स्वशरीरेण देवलोकं गमिष्यति॥ ३॥<br>
<br>
तथा प्रवर्त्यतां यज्ञो भवद्भिश्च मया सह।<br>
विश्वामित्रवचः श्रुत्वा सर्व एव महर्षयः॥ ४॥<br>
<br>
ऊचुः समेताः सहसा धर्मज्ञा धर्मसंहितम्।<br>
अयं कुशिकदायादो मुनिः परमकोपनः॥ ५॥<br>
<br>
यदाह वचनं सम्यगेतत् कार्यं न संशयः।<br>
अग्निकल्पो हि भगवान् शापं दास्यति रोषतः॥ ६॥<br>
<br>
तस्मात् प्रवर्त्यतां यज्ञः सशरीरो यथा दिवि।<br>
गच्छेदिक्ष्वाकुदायादो विश्वामित्रस्य तेजसा॥ ७॥<br>
<br>
ततः प्रवर्त्यतां यज्ञः सर्वे समधितिष्ठत।<br>
एवमुक्त्वा महर्षयः संजह्रुस्ताः क्रियास्तदा॥ ८॥<br>
<br>
याजकश्च महातेजा विश्वामित्रोऽभवत् क्रतौ।<br>
ऋत्विजश्चानुपूर्व्येण मन्त्रवन्मन्त्रकोविदाः॥ ९॥<br>
<br>
चक्रुः सर्वाणि कर्माणि यथाकल्पं यथाविधि।<br>
ततः कालेन महता विश्वामित्रो महातपाः॥ १०॥<br>
<br>
चकारावाहनं तत्र भागार्थं सर्वदेवताः।<br>
नाभ्यागमंस्तदा तत्र भागार्थं सर्वदेवताः॥ ११॥<br>
<br>
ततः कोपसमाविष्टो विश्वामित्रो महामुनिः।<br>
स्रुवमुद्यम्य सक्रोधस्त्रिशङ्कुमिदमब्रवीत्॥ १२॥<br>
<br>
पश्य मे तपसो वीर्यं स्वार्जितस्य नरेश्वर।<br>
एष त्वां स्वशरीरेण नयामि स्वर्गमोजसा॥ १३॥<br>
<br>
दुष्प्रापं स्वशरीरेण स्वर्गं गच्छ नरेश्वर।<br>
स्वार्जितं किंचिदप्यस्ति मया हि तपसः फलम्॥ १४॥<br>
<br>
राजंस्त्वं तेजसा तस्य सशरीरो दिवं व्रज।<br>
उक्तवाक्ये मुनौ तस्मिन् सशरीरो नरेश्वरः॥ १५॥<br>
<br>
दिवं जगाम काकुत्स्थ मुनीनां पश्यतां तदा।<br>
स्वर्गलोकं गतं दृष्ट्वा त्रिशङ्कुं पाकशासनः॥ १६॥<br>
<br>
सह सर्वैः सुरगणैरिदं वचनमब्रवीत्।<br>
त्रिशङ्को गच्छ भूयस्त्वं नासि स्वर्गकृतालयः॥ १७॥<br>
<br>
गुरुशापहतो मूढ पत भूमिमवाक्शिराः।<br>
एवमुक्तो महेन्द्रेण त्रिशङ्कुरपतत् पुनः॥ १८॥<br>
<br>
विक्रोशमानस्त्राहीति विश्वामित्रं तपोधनम्।<br>
तच्छ्रुत्वा वचनं तस्य क्रोशमानस्य कौशिकः॥ १९॥<br>
<br>
रोषमाहारयत् तीव्रं तिष्ठ तिष्ठेति चाब्रवीत्।<br>
ऋषिमध्ये स तेजस्वी प्रजापतिरिवापरः॥ २०॥<br>
<br>
सृजन् दक्षिणमार्गस्थान् सप्तर्षीनपरान् पुनः।<br>
नक्षत्रवंशमपरमसृजत् क्रोधमूर्च्छितः॥ २१॥<br>
<br>
दक्षिणां दिशमास्थाय ऋषिमध्ये महायशाः।<br>
सृष्ट्वा नक्षत्रवंशं च क्रोधेन कलुषीकृतः॥ २२॥<br>
<br>
अन्यमिन्द्रं करिष्यामि लोको वा स्यादनिन्द्रकः।<br>
दैवतान्यपि स क्रोधात् स्रष्टुं समुपचक्रमे॥ २३॥<br>
<br>
ततः परमसम्भ्रान्ताः सर्षिसङ्घाः सुरासुराः।<br>
विश्वामित्रं महात्मानमूचुः सानुनयं वचः॥ २४॥<br>
<br>
अयं राजा महाभाग गुरुशापपरिक्षतः।<br>
सशरीरो दिवं यातुं नार्हत्येव तपोधन॥ २५॥<br>
<br>
तेषां तद् वचनं श्रुत्वा देवानां मुनिपुंगवः।<br>
अब्रवीत् सुमहद् वाक्यं कौशिकः सर्वदेवताः॥ २६॥<br>
<br>
सशरीरस्य भद्रं वस्त्रिशङ्कोरस्य भूपतेः।<br>
आरोहणं प्रतिज्ञातं नानृतं कर्तुमुत्सहे॥ २७॥<br>
<br>
स्वर्गोऽस्तु सशरीरस्य त्रिशङ्कोरस्य शाश्वतः।<br>
नक्षत्राणि च सर्वाणि मामकानि ध्रुवाण्यथ॥ २८॥<br>
<br>
यावल्लोका धरिष्यन्ति तिष्ठन्त्वेतानि सर्वशः।<br>
यत् कृतानि सुराः सर्वे तदनुज्ञातुमर्हथ॥ २९॥<br>
<br>
एवमुक्ताः सुराः सर्वे प्रत्यूचुर्मुनिपुंगवम्।<br>
एवं भवतु भद्रं ते तिष्ठन्त्वेतानि सर्वशः॥ ३०॥<br>
<br>
गगने तान्यनेकानि वैश्वानरपथाद् बहिः।<br>
नक्षत्राणि मुनिश्रेष्ठ तेषु ज्योतिःषु जाज्वलन्॥ ३१॥<br>
<br>
अवाक्शिरास्त्रिशङ्कुश्च तिष्ठत्वमरसंनिभः।<br>
अनुयास्यन्ति चैतानि ज्योतींषि नृपसत्तमम्॥ ३२॥<br>
<br>
कृतार्थं कीर्तिमन्तं च स्वर्गलोकगतं यथा।<br>
विश्वामित्रस्तु धर्मात्मा सर्वदेवैरभिष्टुतः॥ ३३॥<br>
<br>
ऋषिमध्ये महातेजा बाढमित्येव देवताः।<br>
ततो देवा महात्मानो ऋषयश्च तपोधनाः।<br>
जग्मुर्यथागतं सर्वे यज्ञस्यान्ते नरोत्तम॥ ३४॥<br>
<br>
<b>इत्यार्षे श्रीमद्रामायणे वाल्मीकीये आदिकाव्ये बालकाण्डे षष्ठितमः सर्गः ॥१-६०॥</b><br>
