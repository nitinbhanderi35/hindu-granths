<br>
ततः स कपिशार्दूलस्तेन वाक्येन तोषितः।<br>
सीतामुवाच तच्छ्रुत्वा वाक्यं वाक्यविशारदः॥ १॥<br>
<br>
युक्तरूपं त्वया देवि भाषितं शुभदर्शने।<br>
सदृशं स्त्रीस्वभावस्य साध्वीनां विनयस्य च॥ २॥<br>
<br>
स्त्रीत्वान्न त्वं समर्थासि सागरं व्यतिवर्तितुम्।<br>
मामधिष्ठाय विस्तीर्णं शतयोजनमायतम्॥ ३॥<br>
<br>
द्वितीयं कारणं यच्च ब्रवीषि विनयान्विते।<br>
रामादन्यस्य नार्हामि संसर्गमिति जानकि॥ ४॥<br>
<br>
एतत् ते देवि सदृशं पत्न्यास्तस्य महात्मनः।<br>
का ह्यन्या त्वामृते देवि ब्रूयाद् वचनमीदृशम्॥ ५॥<br>
<br>
श्रोष्यते चैव काकुत्स्थः सर्वं निरवशेषतः।<br>
चेष्टितं यत् त्वया देवि भाषितं च ममाग्रतः॥ ६॥<br>
<br>
कारणैर्बहुभिर्देवि रामप्रियचिकीर्षया।<br>
स्नेहप्रस्कन्नमनसा मयैतत् समुदीरितम्॥ ७॥<br>
<br>
लङ्काया दुष्प्रवेशत्वाद् दुस्तरत्वान्महोदधेः।<br>
सामर्थ्यादात्मनश्चैव मयैतत् समुदीरितम्॥ ८॥<br>
<br>
इच्छामि त्वां समानेतुमद्यैव रघुनन्दिना।<br>
गुरुस्नेहेन भक्त्या च नान्यथा तदुदाहृतम्॥ ९॥<br>
<br>
यदि नोत्सहसे यातुं मया सार्धमनिन्दिते।<br>
अभिज्ञानं प्रयच्छ त्वं जानीयाद् राघवो हि यत्॥ १०॥<br>
<br>
एवमुक्ता हनुमता सीता सुरसुतोपमा।<br>
उवाच वचनं मन्दं बाष्पप्रग्रथिताक्षरम्॥ ११॥<br>
<br>
इदं श्रेष्ठमभिज्ञानं ब्रूयास्त्वं तु मम प्रियम्।<br>
शैलस्य चित्रकूटस्य पादे पूर्वोत्तरे पदे॥ १२॥<br>
<br>
तापसाश्रमवासिन्याः प्राज्यमूलफलोदके।<br>
तस्मिन् सिद्धाश्रिते देशे मन्दाकिन्यविदूरतः॥ १३॥<br>
<br>
तस्योपवनखण्डेषु नानापुष्पसुगन्धिषु।<br>
विहृत्य सलिले क्लिन्नो ममाङ्के समुपाविशः॥ १४॥<br>
<br>
ततो मांससमायुक्तो वायसः पर्यतुण्डयत्।<br>
तमहं लोष्टमुद्यम्य वारयामि स्म वायसम्॥ १५॥<br>
<br>
दारयन् स च मां काकस्तत्रैव परिलीयते।<br>
न चाप्युपारमन्मांसाद् भक्षार्थी बलिभोजनः॥ १६॥<br>
<br>
उत्कर्षन्त्यां च रशनां क्रुद्धायां मयि पक्षिणे।<br>
स्रंसमाने च वसने ततो दृष्टा त्वया ह्यहम्॥ १७॥<br>
<br>
त्वया विहसिता चाहं क्रुद्धा संलज्जिता तदा।<br>
भक्ष्यगृद्धेन काकेन दारिता त्वामुपागता॥ १८॥<br>
<br>
ततः श्रान्ताहमुत्सङ्गमासीनस्य तवाविशम्।<br>
क्रुध्यन्तीव प्रहृष्टेन त्वयाहं परिसान्त्विता॥ १९॥<br>
<br>
बाष्पपूर्णमुखी मन्दं चक्षुषी परिमार्जती।<br>
लक्षिताहं त्वया नाथ वायसेन प्रकोपिता॥ २०॥<br>
<br>
परिश्रमाच्च सुप्ता हे राघवाङ्केऽस्म्यहं चिरम्।<br>
पर्यायेण प्रसुप्तश्च ममाङ्के भरताग्रजः॥ २१॥<br>
<br>
स तत्र पुनरेवाथ वायसः समुपागमत्।<br>
ततः सुप्तप्रबुद्धां मां राघवाङ्कात् समुत्थिताम्।<br>
वायसः सहसागम्य विददार स्तनान्तरे॥ २२॥<br>
<br>
पुनः पुनरथोत्पत्य विददार स मां भृशम्।<br>
ततः समुत्थितो रामो मुक्तैः शोणितबिन्दुभिः॥ २३॥<br>
<br>
स मां दृष्ट्वा महाबाहुर्वितुन्नां स्तनयोस्तदा।<br>
आशीविष इव क्रुद्धः श्वसन् वाक्यमभाषत॥ २४॥<br>
<br>
केन ते नागनासोरु विक्षतं वै स्तनान्तरम्।<br>
कः क्रीडति सरोषेण पञ्चवक्त्रेण भोगिना॥ २५॥<br>
<br>
वीक्षमाणस्ततस्तं वै वायसं समवैक्षत।<br>
नखैः सरुधिरैस्तीक्ष्णैर्मामेवाभिमुखं स्थितम्॥ २६॥<br>
<br>
पुत्रः किल स शक्रस्य वायसः पततां वरः।<br>
धरान्तरं गतः शीघ्रं पवनस्य गतौ समः॥ २७॥<br>
<br>
ततस्तस्मिन् महाबाहुः कोपसंवर्तितेक्षणः।<br>
वायसे कृतवान् क्रूरां मतिं मतिमतां वरः॥ २८॥<br>
<br>
स दर्भसंस्तराद् गृह्य ब्रह्मणोऽस्त्रेण योजयत्।<br>
स दीप्त इव कालाग्निर्जज्वालाभिमुखो द्विजम्॥ २९॥<br>
<br>
स तं प्रदीप्तं चिक्षेप दर्भं तं वायसं प्रति।<br>
ततस्तु वायसं दर्भः सोऽम्बरेऽनुजगाम ह॥ ३०॥<br>
<br>
अनुसृष्टस्तदा काको जगाम विविधां गतिम्।<br>
त्राणकाम इमं लोकं सर्वं वै विचचार ह॥ ३१॥<br>
<br>
स पित्रा च परित्यक्तः सर्वैश्च परमर्षिभिः।<br>
त्रीँल्लोकान् सम्परिक्रम्य तमेव शरणं गतः॥ ३२॥<br>
<br>
स तं निपतितं भूमौ शरण्यः शरणागतम्।<br>
वधार्हमपि काकुत्स्थः कृपया पर्यपालयत्॥ ३३॥<br>
<br>
परिद्यूनं विवर्णं च पतमानं तमब्रवीत्।<br>
मोघमस्त्रं न शक्यं तु ब्राह्मं कर्तुं तदुच्यताम्॥ ३४॥<br>
<br>
ततस्तस्याक्षि काकस्य हिनस्ति स्म स दक्षिणम्।<br>
दत्त्वा तु दक्षिणं नेत्रं प्राणेभ्यः परिरक्षितः॥ ३५॥<br>
<br>
स रामाय नमस्कृत्वा राज्ञे दशरथाय च।<br>
विसृष्टस्तेन वीरेण प्रतिपेदे स्वमालयम्॥ ३६॥<br>
<br>
मत्कृते काकमात्रेऽपि ब्रह्मास्त्रं समुदीरितम्।<br>
कस्माद् यो माहरत् त्वत्तः क्षमसे तं महीपते॥ ३७॥<br>
<br>
स कुरुष्व महोत्साहां कृपां मयि नरर्षभ।<br>
त्वया नाथवती नाथ ह्यनाथा इव दृश्यते॥ ३८॥<br>
<br>
आनृशंस्यं परो धर्मस्त्वत्त एव मया श्रुतम्।<br>
जानामि त्वां महावीर्यं महोत्साहं महाबलम्॥ ३९॥<br>
<br>
अपारवारमक्षोभ्यं गाम्भीर्यात् सागरोपमम्।<br>
भर्तारं ससमुद्राया धरण्या वासवोपमम्॥ ४०॥<br>
<br>
एवमस्त्रविदां श्रेष्ठो बलवान् सत्त्ववानपि।<br>
किमर्थमस्त्रं रक्षःसु न योजयसि राघव॥ ४१॥<br>
<br>
न नागा नापि गन्धर्वा न सुरा न मरुद‍्गणाः।<br>
रामस्य समरे वेगं शक्ताः प्रतिसमीहितुम्॥ ४२॥<br>
<br>
तस्य वीर्यवतः कच्चिद् यद्यस्ति मयि सम्भ्रमः।<br>
किमर्थं न शरैस्तीक्ष्णैः क्षयं नयति राक्षसान्॥ ४३॥<br>
<br>
भ्रातुरादेशमादाय लक्ष्मणो वा परंतपः।<br>
कस्य हेतोर्न मां वीरः परित्राति महाबलः॥ ४४॥<br>
<br>
यदि तौ पुरुषव्याघ्रौ वाय्विन्द्रसमतेजसौ।<br>
सुराणामपि दुर्धर्षौ किमर्थं मामुपेक्षतः॥ ४५॥<br>
<br>
ममैव दुष्कृतं किंचिन्महदस्ति न संशयः।<br>
समर्थावपि तौ यन्मां नावेक्षेते परंतपौ॥ ४६॥<br>
<br>
वैदेह्या वचनं श्रुत्वा करुणं साश्रु भाषितम्।<br>
अथाब्रवीन्महातेजा हनूमान् हरियूथपः॥ ४७॥<br>
<br>
त्वच्छोकविमुखो रामो देवि सत्येन ते शपे।<br>
रामे दुःखाभिपन्ने तु लक्ष्मणः परितप्यते॥ ४८॥<br>
<br>
कथंचिद् भवती दृष्टा न कालः परिशोचितुम्।<br>
इमं मुहूर्तं दुःखानामन्तं द्रक्ष्यसि शोभने॥ ४९॥<br>
<br>
तावुभौ पुरुषव्याघ्रौ राजपुत्रौ महाबलौ।<br>
त्वद्दर्शनकृतोत्साहौ लोकान् भस्मीकरिष्यतः॥ ५०॥<br>
<br>
हत्वा च समरक्रूरं रावणं सहबान्धवम्।<br>
राघवस्त्वां विशालाक्षि स्वां पुरीं प्रति नेष्यति॥ ५१॥<br>
<br>
ब्रूहि यद् राघवो वाच्यो लक्ष्मणश्च महाबलः।<br>
सुग्रीवो वापि तेजस्वी हरयो वा समागताः॥ ५२॥<br>
<br>
इत्युक्तवति तस्मिंश्च सीता पुनरथाब्रवीत्।<br>
कौसल्या लोकभर्तारं सुषुवे यं मनस्विनी॥ ५३॥<br>
<br>
तं ममार्थे सुखं पृच्छ शिरसा चाभिवादय।<br>
स्रजश्च सर्वरत्नानि प्रियायाश्च वराङ्गनाः॥ ५४॥<br>
<br>
ऐश्वर्यं च विशालायां पृथिव्यामपि दुर्लभम्।<br>
पितरं मातरं चैव सम्मान्याभिप्रसाद्य च॥ ५५॥<br>
<br>
अनुप्रव्रजितो रामं सुमित्रा येन सुप्रजाः।<br>
आनुकूल्येन धर्मात्मा त्यक्त्वा सुखमनुत्तमम्॥ ५६॥<br>
<br>
अनुगच्छति काकुत्स्थं भ्रातरं पालयन् वने।<br>
सिंहस्कन्धो महाबाहुर्मनस्वी प्रियदर्शनः॥ ५७॥<br>
<br>
पितृवद् वर्तते रामे मातृवन्मां समाचरत्।<br>
ह्रियमाणां तदा वीरो न तु मां वेद लक्ष्मणः॥ ५८॥<br>
<br>
वृद्धोपसेवी लक्ष्मीवान् शक्तो न बहुभाषिता।<br>
राजपुत्रप्रियश्रेष्ठः सदृशः श्वशुरस्य मे॥ ५९॥<br>
<br>
मत्तः प्रियतरो नित्यं भ्राता रामस्य लक्ष्मणः।<br>
नियुक्तो धुरि यस्यां तु तामुद्वहति वीर्यवान्॥ ६०॥<br>
<br>
यं दृष्ट्वा राघवो नैव वृत्तमार्यमनुस्मरत्।<br>
स ममार्थाय कुशलं वक्तव्यो वचनान्मम॥ ६१॥<br>
<br>
मृदुर्नित्यं शुचिर्दक्षः प्रियो रामस्य लक्ष्मणः।<br>
यथा हि वानरश्रेष्ठ दुःखक्षयकरो भवेत्॥ ६२॥<br>
<br>
त्वमस्मिन् कार्यनिर्वाहे प्रमाणं हरियूथप।<br>
राघवस्त्वत्समारम्भान्मयि यत्नपरो भवेत्॥ ६३॥<br>
<br>
इदं ब्रूयाश्च मे नाथं शूरं रामं पुनः पुनः।<br>
जीवितं धारयिष्यामि मासं दशरथात्मज॥ ६४॥<br>
<br>
ऊर्ध्वं मासान्न जीवेयं सत्येनाहं ब्रवीमि ते।<br>
रावणेनोपरुद्धां मां निकृत्या पापकर्मणा।<br>
त्रातुमर्हसि वीर त्वं पातालादिव कौशिकीम्॥ ६५॥<br>
<br>
ततो वस्त्रगतं मुक्त्वा दिव्यं चूडामणिं शुभम्।<br>
प्रदेयो राघवायेति सीता हनुमते ददौ॥ ६६॥<br>
<br>
प्रतिगृह्य ततो वीरो मणिरत्नमनुत्तमम्।<br>
अङ्गुल्या योजयामास नह्यस्य प्राभवद् भुजः॥ ६७॥<br>
<br>
मणिरत्नं कपिवरः प्रतिगृह्याभिवाद्य च।<br>
सीतां प्रदक्षिणं कृत्वा प्रणतः पार्श्वतः स्थितः॥ ६८॥<br>
<br>
हर्षेण महता युक्तः सीतादर्शनजेन सः।<br>
हृदयेन गतो रामं लक्ष्मणं च सलक्षणम्॥ ६९॥<br>
<br>
मणिवरमुपगृह्य तं महार्हं<br>
जनकनृपात्मजया धृतं प्रभावात्।<br>
गिरिवरपवनावधूतमुक्तः<br>
सुखितमनाः प्रतिसंक्रमं प्रपेदे॥ ७०॥<br>
<br>
<br>
<b>इत्यार्षे श्रीमद्रामायणे वाल्मीकीये आदिकाव्ये सुन्दरकाण्डे अष्टात्रिंशः सर्गः ॥ ५.३८॥</b>
