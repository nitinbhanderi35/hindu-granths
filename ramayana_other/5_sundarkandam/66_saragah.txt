<br>
एवमुक्तो हनुमता रामो दशरथात्मजः।<br>
तं मणिं हृदये कृत्वा रुरोद सहलक्ष्मणः॥ १॥<br>
<br>
तं तु दृष्ट्वा मणिश्रेष्ठं राघवः शोककर्शितः।<br>
नेत्राभ्यामश्रुपूर्णाभ्यां सुग्रीवमिदमब्रवीत्॥ २॥<br>
<br>
यथैव धेनुः स्रवति स्नेहाद् वत्सस्य वत्सला।<br>
तथा ममापि हृदयं मणिश्रेष्ठस्य दर्शनात्॥ ३॥<br>
<br>
मणिरत्नमिदं दत्तं वैदेह्याः श्वशुरेण मे।<br>
वधूकाले यथा बद्धमधिकं मूर्ध्नि शोभते॥ ४॥<br>
<br>
अयं हि जलसम्भूतो मणिः प्रवरपूजितः।<br>
यज्ञे परमतुष्टेन दत्तः शक्रेण धीमता॥ ५॥<br>
<br>
इमं दृष्ट्वा मणिश्रेष्ठं तथा तातस्य दर्शनम्।<br>
अद्यास्म्यवगतः सौम्य वैदेहस्य तथा विभोः॥ ६॥<br>
<br>
अयं हि शोभते तस्याः प्रियाया मूर्ध्नि मे मणिः।<br>
अद्यास्य दर्शनेनाहं प्राप्तां तामिव चिन्तये॥ ७॥<br>
<br>
किमाह सीता वैदेही ब्रूहि सौम्य पुनः पुनः।<br>
परासुमिव तोयेन सिञ्चन्ती वाक्यवारिणा॥ ८॥<br>
<br>
इतस्तु किं दुःखतरं यदिमं वारिसम्भवम्।<br>
मणिं पश्यामि सौमित्रे वैदेहीमागतां विना॥ ९॥<br>
<br>
चिरं जीवति वैदेही यदि मासं धरिष्यति।<br>
क्षणं वीर न जीवेयं विना तामसितेक्षणाम्॥ १०॥<br>
<br>
नय मामपि तं देशं यत्र दृष्टा मम प्रिया।<br>
न तिष्ठेयं क्षणमपि प्रवृत्तिमुपलभ्य च॥ ११॥<br>
<br>
कथं सा मम सुश्रोणी भीरुभीरुः सती तदा।<br>
भयावहानां घोराणां मध्ये तिष्ठति रक्षसाम्॥ १२॥<br>
<br>
शारदस्तिमिरोन्मुक्तो नूनं चन्द्र इवाम्बुदैः।<br>
आवृतो वदनं तस्या न विराजति साम्प्रतम्॥ १३॥<br>
<br>
किमाह सीता हनुमंस्तत्त्वतः कथयस्व मे।<br>
एतेन खलु जीविष्ये भेषजेनातुरो यथा॥ १४॥<br>
<br>
मधुरा मधुरालापा किमाह मम भामिनी।<br>
मद्विहीना वरारोहा हनुमन् कथयस्व मे।<br>
दुःखाद् दुःखतरं प्राप्य कथं जीवति जानकी॥ १५॥<br>
<br>
<br>
<b>इत्यार्षे श्रीमद्रामायणे वाल्मीकीये आदिकाव्ये सुन्दरकाण्डे षट्षष्टितमः सर्गः ॥ ५.६६ ॥</b>
