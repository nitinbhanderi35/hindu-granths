<br>
तानुवाच हरिश्रेष्ठो हनूमान् वानरर्षभः।<br>
अव्यग्रमनसो यूयं मधु सेवत वानराः॥ १॥<br>
<br>
अहमावर्जयिष्यामि युष्माकं परिपन्थिनः।<br>
श्रुत्वा हनूमतो वाक्यं हरीणां प्रवरोऽङ्गदः॥ २॥<br>
<br>
प्रत्युवाच प्रसन्नात्मा पिबन्तु हरयो मधु।<br>
अवश्यं कृतकार्यस्य वाक्यं हनुमतो मया॥ ३॥<br>
<br>
अकार्यमपि कर्तव्यं किमङ्गं पुनरीदृशम्।<br>
अङ्गदस्य मुखाच्छ्रुत्वा वचनं वानरर्षभाः॥ ४॥<br>
<br>
साधु साध्विति संहृष्टा वानराः प्रत्यपूजयन्।<br>
पूजयित्वाङ्गदं सर्वे वानरा वानरर्षभम्॥ ५॥<br>
<br>
जग्मुर्मधुवनं यत्र नदीवेग इव द्रुमम्।<br>
ते प्रविष्टा मधुवनं पालानाक्रम्य शक्तितः॥ ६॥<br>
<br>
अतिसर्गाच्च पटवो दृष्ट्वा श्रुत्वा च मैथिलीम्।<br>
पपुः सर्वे मधु तदा रसवत् फलमाददुः॥ ७॥<br>
<br>
उत्पत्य च ततः सर्वे वनपालान् समागतान्।<br>
ते ताडयन्तः शतशः सक्ता मधुवने तदा॥ ८॥<br>
<br>
मधूनि द्रोणमात्राणि बाहुभिः परिगृह्य ते।<br>
पिबन्ति कपयः केचित् सङ्घशस्तत्र हृष्टवत्॥ ९॥<br>
<br>
घ्नन्ति स्म सहिताः सर्वे भक्षयन्ति तथापरे।<br>
केचित् पीत्वापविध्यन्ति मधूनि मधुपिङ्गलाः॥ १०॥<br>
<br>
मधूच्छिष्टेन केचिच्च जघ्नुरन्योन्यमुत्कटाः।<br>
अपरे वृक्षमूलेषु शाखा गृह्य व्यवस्थिताः॥ ११॥<br>
<br>
अत्यर्थं च मदग्लानाः पर्णान्यास्तीर्य शेरते।<br>
उन्मत्तवेगाः प्लवगा मधुमत्ताश्च हृष्टवत्॥ १२॥<br>
<br>
क्षिपन्त्यपि तथान्योन्यं स्खलन्ति च तथापरे।<br>
केचित् क्ष्वेडान् प्रकुर्वन्ति केचित् कूजन्ति हृष्टवत्॥ १३॥<br>
<br>
हरयो मधुना मत्ताः केचित् सुप्ता महीतले।<br>
धृष्टाः केचिद्धसन्त्यन्ये केचित् कुर्वन्ति चेतरत्॥ १४॥<br>
<br>
कृत्वा केचिद् वदन्त्यन्ये केचिद् बुध्यन्ति चेतरत्।<br>
येऽप्यत्र मधुपालाः स्युः प्रेष्या दधिमुखस्य तु॥ १५॥<br>
<br>
तेऽपि तैर्वानरैर्भीमैः प्रतिषिद्धा दिशो गताः।<br>
जानुभिश्च प्रघृष्टाश्च देवमार्गं च दर्शिताः॥ १६॥<br>
<br>
अब्रुवन् परमोद्विग्ना गत्वा दधिमुखं वचः।<br>
हनूमता दत्तवरैर्हतं मधुवनं बलात्।<br>
वयं च जानुभिर्घृष्टा देवमार्गं च दर्शिताः॥ १७॥<br>
<br>
तदा दधिमुखः क्रुद्धो वनपस्तत्र वानरः।<br>
हतं मधुवनं श्रुत्वा सान्त्वयामास तान् हरीन्॥ १८॥<br>
<br>
एतागच्छत गच्छामो वानरानतिदर्पितान्।<br>
बलेनावारयिष्यामि प्रभुञ्जानान् मधूत्तमम्॥ १९॥<br>
<br>
श्रुत्वा दधिमुखस्येदं वचनं वानरर्षभाः।<br>
पुनर्वीरा मधुवनं तेनैव सहिता ययुः॥ २०॥<br>
<br>
मध्ये चैषां दधिमुखः सुप्रगृह्य महातरुम्।<br>
समभ्यधावन् वेगेन सर्वे ते च प्लवंगमाः॥ २१॥<br>
<br>
ते शिलाः पादपांश्चैव पाषाणानपि वानराः।<br>
गृहीत्वाभ्यागमन् क्रुद्धा यत्र ते कपिकुञ्जराः॥ २२॥<br>
<br>
बलान्निवारयन्तश्च आसेदुर्हरयो हरीन्।<br>
संदष्टौष्ठपुटाः क्रुद्धा भर्त्सयन्तो मुहुर्मुहुः॥ २३॥<br>
<br>
अथ दृष्ट्वा दधिमुखं क्रुद्धं वानरपुङ्गवाः।<br>
अभ्यधावन्त वेगेन हनुमत्प्रमुखास्तदा॥ २४॥<br>
<br>
सवृक्षं तं महाबाहुमापतन्तं महाबलम्।<br>
वेगवन्तं विजग्राह बाहुभ्यां कुपितोऽङ्गदः॥ २५॥<br>
<br>
मदान्धो न कृपां चक्रे आर्यकोऽयं ममेति सः।<br>
अथैनं निष्पिपेषाशु वेगेन वसुधातले॥ २६॥<br>
<br>
स भग्नबाहूरुमुखो विह्वलः शोणितोक्षितः।<br>
प्रमुमोह महावीरो मुहूर्तं कपिकुञ्जरः॥ २७॥<br>
<br>
स कथंचिद् विमुक्तस्तैर्वानरैर्वानरर्षभः।<br>
उवाचैकान्तमागत्य स्वान् भृत्यान् समुपागतान्॥ २८॥<br>
<br>
एतागच्छत गच्छामो भर्ता नो यत्र वानरः।<br>
सुग्रीवो विपुलग्रीवः सह रामेण तिष्ठति॥ २९॥<br>
<br>
सर्वं चैवाङ्गदे दोषं श्रावयिष्याम पार्थिवे।<br>
अमर्षी वचनं श्रुत्वा घातयिष्यति वानरान्॥ ३०॥<br>
<br>
इष्टं मधुवनं ह्येतत् सुग्रीवस्य महात्मनः।<br>
पितृपैतामहं दिव्यं देवैरपि दुरासदम्॥ ३१॥<br>
<br>
स वानरानिमान् सर्वान् मधुलुब्धान् गतायुषः।<br>
घातयिष्यति दण्डेन सुग्रीवः ससुहृज्जनान्॥ ३२॥<br>
<br>
वध्या ह्येते दुरात्मानो नृपाज्ञापरिपन्थिनः।<br>
अमर्षप्रभवो रोषः सफलो मे भविष्यति॥ ३३॥<br>
<br>
एवमुक्त्वा दधिमुखो वनपालान् महाबलः।<br>
जगाम सहसोत्पत्य वनपालैः समन्वितः॥ ३४॥<br>
<br>
निमेषान्तरमात्रेण स हि प्राप्तो वनालयः।<br>
सहस्रांशुसुतो धीमान् सुग्रीवो यत्र वानरः॥ ३५॥<br>
<br>
रामं च लक्ष्मणं चैव दृष्ट्वा सुग्रीवमेव च।<br>
समप्रतिष्ठां जगतीमाकाशान्निपपात ह॥ ३६॥<br>
<br>
स निपत्य महावीरः सर्वैस्तैः परिवारितः।<br>
हरिर्दधिमुखः पालैः पालानां परमेश्वरः॥ ३७॥<br>
<br>
स दीनवदनो भूत्वा कृत्वा शिरसि चाञ्जलिम्।<br>
सुग्रीवस्याशु तौ मूर्ध्ना चरणौ प्रत्यपीडयत्॥ ३८॥<br>
<br>
<b>इत्यार्षे श्रीमद्रामायणे वाल्मीकीये आदिकाव्ये सुन्दरकाण्डे द्विषष्टितमः सर्गः ॥ ५.६२ ॥	</b><br>
