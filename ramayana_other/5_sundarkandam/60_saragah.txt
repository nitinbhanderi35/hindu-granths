<br>
तस्य तद् वचनं श्रुत्वा वालिसूनुरभाषत।<br>
अश्विपुत्रौ महावेगौ बलवन्तौ प्लवंगमौ॥ १॥<br>
<br>
पितामहवरोत्सेकात् परमं दर्पमास्थितौ।<br>
अश्विनोर्माननार्थं हि सर्वलोकपितामहः॥ २॥<br>
<br>
सर्वावध्यत्वमतुलमनयोर्दत्तवान् पुरा।<br>
वरोत्सेकेन मत्तौ च प्रमथ्य महतीं चमूम्॥ ३॥<br>
<br>
सुराणाममृतं वीरौ पीतवन्तौ महाबलौ।<br>
एतावेव हि संक्रुद्धौ सवाजिरथकुञ्जराम्॥ ४॥<br>
<br>
लङ्कां नाशयितुं शक्तौ सर्वे तिष्ठन्तु वानराः।<br>
अहमेकोऽपि पर्याप्तः सराक्षसगणां पुरीम्॥ ५॥<br>
<br>
तां लङ्कां तरसा हन्तुं रावणं च महाबलम्।<br>
किं पुनः सहितो वीरैर्बलवद्भिः कृतात्मभिः॥ ६॥<br>
<br>
कृतास्त्रैः प्लवगैः शक्तैर्भवद्भिर्विजयैषिभिः।<br>
वायुसूनोर्बलेनैव दग्धा लङ्केति नः श्रुतम्॥ ७॥<br>
<br>
दृष्टा देवी न चानीता इति तत्र निवेदितुम्।<br>
न युक्तमिव पश्यामि भवद्भिः ख्यातपौरुषैः॥ ८॥<br>
<br>
नहि वः प्लवने कश्चिन्नापि कश्चित् पराक्रमे।<br>
तुल्यः सामरदैत्येषु लोकेषु हरिसत्तमाः॥ ९॥<br>
<br>
जित्वा लङ्कां सरक्षौघां हत्वा तं रावणं रणे।<br>
सीतामादाय गच्छामः सिद्धार्था हृष्टमानसाः॥ १०॥<br>
<br>
तेष्वेवं हतवीरेषु राक्षसेषु हनूमता।<br>
किमन्यदत्र कर्तव्यं गृहीत्वा याम जानकीम्॥ ११॥<br>
<br>
रामलक्ष्मणयोर्मध्ये न्यस्याम जनकात्मजाम्।<br>
किं व्यलीकैस्तु तान् सर्वान् वानरान् वानरर्षभान्॥ १२॥<br>
<br>
वयमेव हि गत्वा तान् हत्वा राक्षसपुङ्गवान्।<br>
राघवं द्रष्टुमर्हामः सुग्रीवं सहलक्ष्मणम्॥ १३॥<br>
<br>
तमेवं कृतसंकल्पं जाम्बवान् हरिसत्तमः।<br>
उवाच परमप्रीतो वाक्यमर्थवदर्थवित्॥ १४॥<br>
<br>
नैषा बुद्धिर्महाबुद्धे यद् ब्रवीषि महाकपे।<br>
विचेतुं वयमाज्ञप्ता दक्षिणां दिशमुत्तमाम्॥ १५॥<br>
<br>
नानेतुं कपिराजेन नैव रामेण धीमता।<br>
कथंचिन्निर्जितां सीतामस्माभिर्नाभिरोचयेत्॥ १६॥<br>
<br>
राघवो नृपशार्दूलः कुलं व्यपदिशन् स्वकम्।<br>
प्रतिज्ञाय स्वयं राजा सीताविजयमग्रतः॥ १७॥<br>
<br>
सर्वेषां कपिमुख्यानां कथं मिथ्या करिष्यति।<br>
विफलं कर्म च कृतं भवेत् तुष्टिर्न तस्य च॥ १८॥<br>
<br>
वृथा च दर्शितं वीर्यं भवेद् वानरपुङ्गवाः।<br>
तस्माद् गच्छाम वै सर्वे यत्र रामः सलक्ष्मणः।<br>
सुग्रीवश्च महातेजाः कार्यस्यास्य निवेदने॥ १९॥<br>
<br>
न तावदेषा मतिरक्षमा नो<br>
यथा भवान् पश्यति राजपुत्र।<br>
यथा तु रामस्य मतिर्निविष्टा<br>
तथा भवान् पश्यतु कार्यसिद्धिम्॥ २०॥<br>
