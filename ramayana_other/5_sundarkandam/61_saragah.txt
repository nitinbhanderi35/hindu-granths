<br>
ततो जाम्बवतो वाक्यमगृह्णन्त वनौकसः।<br>
अङ्गदप्रमुखा वीरा हनूमांश्च महाकपिः॥ १॥<br>
<br>
प्रीतिमन्तस्ततः सर्वे वायुपुत्रपुरःसराः।<br>
महेन्द्राग्रात् समुत्पत्य पुप्लुवुः प्लवगर्षभाः॥ २॥<br>
<br>
मेरुमन्दरसंकाशा मत्ता इव महागजाः।<br>
छादयन्त इवाकाशं महाकाया महाबलाः॥ ३॥<br>
<br>
सभाज्यमानं भूतैस्तमात्मवन्तं महाबलम्।<br>
हनूमन्तं महावेगं वहन्त इव दृष्टिभिः॥ ४॥<br>
<br>
राघवे चार्थनिर्वृत्तिं कर्तुं च परमं यशः।<br>
समाधाय समृद्धार्थाः कर्मसिद्धिभिरुन्नताः॥ ५॥<br>
<br>
प्रियाख्यानोन्मुखाः सर्वे सर्वे युद्धाभिनन्दिनः।<br>
सर्वे रामप्रतीकारे निश्चितार्था मनस्विनः॥ ६॥<br>
<br>
प्लवमानाः खमाप्लुत्य ततस्ते काननौकसः।<br>
नन्दनोपममासेदुर्वनं द्रुमशतायुतम्॥ ७॥<br>
<br>
यत् तन्मधुवनं नाम सुग्रीवस्याभिरक्षितम्।<br>
अधृष्यं सर्वभूतानां सर्वभूतमनोहरम्॥ ८॥<br>
<br>
यद् रक्षति महावीरः सदा दधिमुखः कपिः।<br>
मातुलः कपिमुख्यस्य सुग्रीवस्य महात्मनः॥ ९॥<br>
<br>
ते तद् वनमुपागम्य बभूवुः परमोत्कटाः।<br>
वानरा वानरेन्द्रस्य मनःकान्तं महावनम्॥ १०॥<br>
<br>
ततस्ते वानरा हृष्टा दृष्ट्वा मधुवनं महत्।<br>
कुमारमभ्ययाचन्त मधूनि मधुपिङ्गलाः॥ ११॥<br>
<br>
ततः कुमारस्तान् वृद्धाञ्जाम्बवत्प्रमुखान् कपीन्।<br>
अनुमान्य ददौ तेषां निसर्गं मधुभक्षणे॥ १२॥<br>
<br>
ते निसृष्टाः कुमारेण धीमता वालिसूनुना।<br>
हरयः समपद्यन्त द्रुमान् मधुकराकुलान्॥ १३॥<br>
<br>
भक्षयन्तः सुगन्धीनि मूलानि च फलानि च।<br>
जग्मुः प्रहर्षं ते सर्वे बभूवुश्च मदोत्कटाः॥ १४॥<br>
<br>
ततश्चानुमताः सर्वे सुसंहृष्टा वनौकसः।<br>
मुदिताश्च ततस्ते च प्रनृत्यन्ति ततस्ततः॥ १५॥<br>
<br>
गायन्ति केचित् प्रहसन्ति केचि-<br>
न्नृत्यन्ति केचित् प्रणमन्ति केचित्।<br>
पतन्ति केचित् प्रचरन्ति केचित्<br>
प्लवन्ति केचित् प्रलपन्ति केचित्॥ १६॥<br>
<br>
परस्परं केचिदुपाश्रयन्ति<br>
परस्परं केचिदतिब्रुवन्ति।<br>
द्रुमाद् द्रुमं केचिदभिद्रवन्ति<br>
क्षितौ नगाग्रान्निपतन्ति केचित्॥ १७॥<br>
<br>
महीतलात् केचिदुदीर्णवेगा<br>
महाद्रुमाग्राण्यभिसम्पतन्ति।<br>
गायन्तमन्यः प्रहसन्नुपैति<br>
हसन्तमन्यः प्ररुदन्नुपैति॥ १८॥<br>
<br>
तुदन्तमन्यः प्रणदन्नुपैति<br>
समाकुलं तत् कपिसैन्यमासीत्।<br>
न चात्र कश्चिन्न बभूव मत्तो<br>
न चात्र कश्चिन्न बभूव दृप्तः॥ १९॥<br>
<br>
ततो वनं तत् परिभक्ष्यमाणं<br>
द्रुमांश्च विध्वंसितपत्रपुष्पान्।<br>
समीक्ष्य कोपाद् दधिवक्त्रनामा<br>
निवारयामास कपिः कपींस्तान्॥ २०॥<br>
<br>
स तैः प्रवृद्धैः परिभर्त्स्यमानो<br>
वनस्य गोप्ता हरिवृद्धवीरः।<br>
चकार भूयो मतिमुग्रतेजा<br>
वनस्य रक्षां प्रति वानरेभ्यः॥ २१॥<br>
<br>
उवाच कांश्चित् परुषाण्यभीत-<br>
मसक्तमन्यांश्च तलैर्जघान।<br>
समेत्य कैश्चित् कलहं चकार<br>
तथैव साम्नोपजगाम कांश्चित्॥ २२॥<br>
<br>
स तैर्मदादप्रतिवार्यवेगै-<br>
र्बलाच्च तेन प्रतिवार्यमाणैः।<br>
प्रधर्षणे त्यक्तभयैः समेत्य<br>
प्रकृष्यते चाप्यनवेक्ष्य दोषम्॥ २३॥<br>
<br>
नखैस्तुदन्तो दशनैर्दशन्त-<br>
स्तलैश्च पादैश्च समापयन्तः।<br>
मदात् कपिं ते कपयः समन्ता-<br>
न्महावनं निर्विषयं च चक्रुः॥ २४॥<br>
