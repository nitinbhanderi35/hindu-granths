<br>
आप्लुत्य च महावेगः पक्षवानिव पर्वतः।<br>
भुजङ्गयक्षगन्धर्वप्रबुद्धकमलोत्पलम्॥ १॥<br>
<br>
स चन्द्रकुमुदं रम्यं सार्ककारण्डवं शुभम्।<br>
तिष्यश्रवणकादम्बमभ्रशैवलशाद्वलम्॥ २॥<br>
<br>
पुनर्वसुमहामीनं लोहिताङ्गमहाग्रहम्।<br>
ऐरावतमहाद्वीपं स्वातीहंसविलासितम्॥ ३॥<br>
<br>
वातसंघातजालोर्मिचन्द्रांशुशिशिराम्बुमत्।<br>
हनूमानपरिश्रान्तः पुप्लुवे गगनार्णवम्॥ ४॥<br>
<br>
ग्रसमान इवाकाशं ताराधिपमिवोल्लिखन्।<br>
हरन्निव सनक्षत्रं गगनं सार्कमण्डलम्॥ ५॥<br>
<br>
अपारमपरिश्रान्तश्चाम्बुधिं समगाहत।<br>
हनूमान् मेघजालानि विकर्षन्निव गच्छति॥ ६॥<br>
<br>
पाण्डुरारुणवर्णानि नीलमाञ्जिष्ठकानि च।<br>
हरितारुणवर्णानि महाभ्राणि चकाशिरे॥ ७॥<br>
<br>
प्रविशन्नभ्रजालानि निष्क्रमंश्च पुनः पुनः।<br>
प्रकाशश्चाप्रकाशश्च चन्द्रमा इव दृश्यते॥ ८॥<br>
<br>
विविधाभ्रघनापन्नगोचरो धवलाम्बरः।<br>
दृश्यादृश्यतनुर्वीरस्तथा चन्द्रायतेऽम्बरे॥ ९॥<br>
<br>
तार्क्ष््यायमाणो गगने स बभौ वायुनन्दनः।<br>
दारयन् मेघवृन्दानि निष्पतंश्च पुनः पुनः॥ १०॥<br>
<br>
नदन् नादेन महता मेघस्वनमहास्वनः।<br>
प्रवरान् राक्षसान् हत्वा नाम विश्राव्य चात्मनः॥ ११॥<br>
<br>
आकुलां नगरीं कृत्वा व्यथयित्वा च रावणम्।<br>
अर्दयित्वा महावीरान् वैदेहीमभिवाद्य च॥ १२॥<br>
<br>
आजगाम महातेजाः पुनर्मध्येन सागरम्।<br>
पर्वतेन्द्रं सुनाभं च समुपस्पृश्य वीर्यवान्॥ १३॥<br>
<br>
ज्यामुक्त इव नाराचो महावेगोऽभ्युपागमत्।<br>
स किंचिदारात् सम्प्राप्तः समालोक्य महागिरिम्॥ १४॥<br>
<br>
महेन्द्रं मेघसंकाशं ननाद स महाकपिः।<br>
स पूरयामास कपिर्दिशो दश समन्ततः॥ १५॥<br>
<br>
नदन् नादेन महता मेघस्वनमहास्वनः।<br>
स तं देशमनुप्राप्तः सुहृद्दर्शनलालसः॥ १६॥<br>
<br>
ननाद सुमहानादं लाङ्गूलं चाप्यकम्पयत्।<br>
तस्य नानद्यमानस्य सुपर्णाचरिते पथि॥ १७॥<br>
<br>
फलतीवास्य घोषेण गगनं सार्कमण्डलम्।<br>
ये तु तत्रोत्तरे कूले समुद्रस्य महाबलाः॥ १८॥<br>
<br>
पूर्वं संविष्ठिताः शूरा वायुपुत्रदिदृक्षवः।<br>
महतो वायुनुन्नस्य तोयदस्येव निःस्वनम्।<br>
शुश्रुवुस्ते तदा घोषमूरुवेगं हनूमतः॥ १९॥<br>
<br>
ते दीनमनसः सर्वे शुश्रुवुः काननौकसः।<br>
वानरेन्द्रस्य निर्घोषं पर्जन्यनिनदोपमम्॥ २०॥<br>
<br>
निशम्य नदतो नादं वानरास्ते समन्ततः।<br>
बभूवुरुत्सुकाः सर्वे सुहृद्दर्शनकाङ्क्षिणः॥ २१॥<br>
<br>
जाम्बवान् स हरिश्रेष्ठः प्रीतिसंहृष्टमानसः।<br>
उपामन्त्र्य हरीन् सर्वानिदं वचनमब्रवीत्॥ २२॥<br>
<br>
सर्वथा कृतकार्योऽसौ हनूमान् नात्र संशयः।<br>
न ह्यस्याकृतकार्यस्य नाद एवंविधो भवेत्॥ २३॥<br>
<br>
तस्य बाहूरुवेगं च निनादं च महात्मनः।<br>
निशम्य हरयो हृष्टाः समुत्पेतुर्यतस्ततः॥ २४॥<br>
<br>
ते नगाग्रान्नगाग्राणि शिखराच्छिखराणि च।<br>
प्रहृष्टाः समपद्यन्त हनूमन्तं दिदृक्षवः॥ २५॥<br>
<br>
ते प्रीताः पादपाग्रेषु गृह्य शाखामवस्थिताः।<br>
वासांसि च प्रकाशानि समाविध्यन्त वानराः॥ २६॥<br>
<br>
गिरिगह्वरसंलीनो यथा गर्जति मारुतः।<br>
एवं जगर्ज बलवान् हनूमान् मारुतात्मजः॥ २७॥<br>
<br>
तमभ्रघनसंकाशमापतन्तं महाकपिम्।<br>
दृष्ट्वा ते वानराः सर्वे तस्थुः प्राञ्जलयस्तदा॥ २८॥<br>
<br>
ततस्तु वेगवान् वीरो गिरेर्गिरिनिभः कपिः।<br>
निपपात गिरेस्तस्य शिखरे पादपाकुले॥ २९॥<br>
<br>
हर्षेणापूर्यमाणोऽसौ रम्ये पर्वतनिर्झरे।<br>
छिन्नपक्ष इवाकाशात् पपात धरणीधरः॥ ३०॥<br>
<br>
ततस्ते प्रीतमनसः सर्वे वानरपुङ्गवाः।<br>
हनूमन्तं महात्मानं परिवार्योपतस्थिरे॥ ३१॥<br>
<br>
परिवार्य च ते सर्वे परां प्रीतिमुपागताः।<br>
प्रहृष्टवदनाः सर्वे तमागतमुपागमन्॥ ३२॥<br>
<br>
उपायनानि चादाय मूलानि च फलानि च।<br>
प्रत्यर्चयन् हरिश्रेष्ठं हरयो मारुतात्मजम्॥ ३३॥<br>
<br>
विनेदुर्मुदिताः केचित् केचित् किलकिलां तथा।<br>
हृष्टाः पादपशाखाश्च आनिन्युर्वानरर्षभाः॥ ३४॥<br>
<br>
हनूमांस्तु गुरून् वृद्धाञ्जाम्बवत्प्रमुखांस्तदा।<br>
कुमारमङ्गदं चैव सोऽवन्दत महाकपिः॥ ३५॥<br>
<br>
स ताभ्यां पूजितः पूज्यः कपिभिश्च प्रसादितः।<br>
दृष्टा देवीति विक्रान्तः संक्षेपेण न्यवेदयत्॥ ३६॥<br>
<br>
निषसाद च हस्तेन गृहीत्वा वालिनः सुतम्।<br>
रमणीये वनोद्देशे महेन्द्रस्य गिरेस्तदा॥ ३७॥<br>
<br>
हनूमानब्रवीत् पृष्टस्तदा तान् वानरर्षभान्।<br>
अशोकवनिकासंस्था दृष्टा सा जनकात्मजा॥ ३८॥<br>
<br>
रक्ष्यमाणा सुघोराभी राक्षसीभिरनिन्दिता।<br>
एकवेणीधरा बाला रामदर्शनलालसा॥ ३९॥<br>
<br>
उपवासपरिश्रान्ता मलिना जटिला कृशा।<br>
ततो दृष्टेति वचनं महार्थममृतोपमम्॥ ४०॥<br>
<br>
निशम्य मारुतेः सर्वे मुदिता वानराभवन्।<br>
क्ष्वेडन्त्यन्ये नदन्त्यन्ये गर्जन्त्यन्ये महाबलाः॥ ४१॥<br>
<br>
चक्रुः किलकिलामन्ये प्रतिगर्जन्ति चापरे।<br>
केचिदुच्छ्रितलाङ्गूलाः प्रहृष्टाः कपिकुञ्जराः॥ ४२॥<br>
<br>
आयताञ्चितदीर्घाणि लाङ्गूलानि प्रविव्यधुः।<br>
अपरे तु हनूमन्तं श्रीमन्तं वानरोत्तमम्॥ ४३॥<br>
<br>
आप्लुत्य गिरिशृङ्गेषु संस्पृशन्ति स्म हर्षिताः।<br>
उक्तवाक्यं हनूमन्तमङ्गदस्तु तदाब्रवीत्॥ ४४॥<br>
<br>
सर्वेषां हरिवीराणां मध्ये वाचमनुत्तमाम्।<br>
सत्त्वे वीर्ये न ते कश्चित् समो वानर विद्यते॥ ४५॥<br>
<br>
यदवप्लुत्य विस्तीर्णं सागरं पुनरागतः।<br>
जीवितस्य प्रदाता नस्त्वमेको वानरोत्तम॥ ४६॥<br>
<br>
त्वत्प्रसादात् समेष्यामः सिद्धार्था राघवेण ह।<br>
अहो स्वामिनि ते भक्तिरहो वीर्यमहो धृतिः॥ ४७॥<br>
<br>
दिष्ट्या दृष्टा त्वया देवी रामपत्नी यशस्विनी।<br>
दिष्ट्या त्यक्ष्यति काकुत्स्थः शोकं सीतावियोगजम्॥ ४८॥<br>
<br>
ततोऽङ्गदं हनूमन्तं जाम्बवन्तं च वानराः।<br>
परिवार्य प्रमुदिता भेजिरे विपुलाः शिलाः॥ ४९॥<br>
<br>
उपविष्टा गिरेस्तस्य शिलासु विपुलासु ते।<br>
श्रोतुकामाः समुद्रस्य लङ्घनं वानरोत्तमाः॥ ५०॥<br>
<br>
दर्शनं चापि लङ्कायाः सीताया रावणस्य च।<br>
तस्थुः प्राञ्जलयः सर्वे हनूमद्वदनोन्मुखाः॥ ५१॥<br>
<br>
तस्थौ तत्राङ्गदः श्रीमान् वानरैर्बहुभिर्वृतः।<br>
उपास्यमानो विबुधैर्दिवि देवपतिर्यथा॥ ५२॥<br>
<br>
हनूमता कीर्तिमता यशस्विना<br>
तथाङ्गदेनाङ्गदनद्धबाहुना।<br>
मुदा तदाध्यासितमुन्नतं मह-<br>
न्महीधराग्रं ज्वलितं श्रियाभवत्॥ ५३॥<br>
<br>
<br>
इत्यार्षे श्रीमद्रामायणे वाल्मीकीये आदिकाव्ये सुन्दरकाण्डे सप्तपञ्चाशः सर्गः ॥ ५.५७ ॥
