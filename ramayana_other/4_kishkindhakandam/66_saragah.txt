<br>
अनेकशतसाहस्रीं विषण्णां हरिवाहिनीम्।<br>
जाम्बवान् समुदीक्ष्यैवं हनूमन्तमथाब्रवीत्॥ १॥<br>
<br>
वीर वानरलोकस्य सर्वशास्त्रविदां वर।<br>
तूष्णीमेकान्तमाश्रित्य हनूमन् किं न जल्पसि॥ २॥<br>
<br>
हनूमन् हरिराजस्य सुग्रीवस्य समो ह्यसि।<br>
रामलक्ष्मणयोश्चापि तेजसा च बलेन च॥ ३॥<br>
<br>
अरिष्टनेमिनः पुत्रो वैनतेयो महाबलः।<br>
गरुत्मानिव विख्यात उत्तमः सर्वपक्षिणाम्॥ ४॥<br>
<br>
बहुशो हि मया दृष्टः सागरे स महाबलः।<br>
भुजङ्गानुद्धरन् पक्षी महाबाहुर्महाबलः॥ ५॥<br>
<br>
पक्षयोर्यद् बलं तस्य भुजवीर्यबलं तव।<br>
विक्रमश्चापि वेगश्च न ते तेनापहीयते॥ ६॥<br>
<br>
बलं बुद्धिश्च तेजश्च सत्त्वं च हरिपुङ्गव।<br>
विशिष्टं सर्वभूतेषु किमात्मानं न सज्जसे॥ ७॥<br>
<br>
अप्सराऽप्सरसां श्रेष्ठा विख्याता पुञ्जिकस्थला।<br>
अञ्जनेति परिख्याता पत्नी केसरिणो हरेः॥ ८॥<br>
<br>
विख्याता त्रिषु लोकेषु रूपेणाप्रतिमा भुवि।<br>
अभिशापादभूत् तात कपित्वे कामरूपिणी॥ ९॥<br>
<br>
दुहिता वानरेन्द्रस्य कुञ्जरस्य महात्मनः।<br>
मानुषं विग्रहं कृत्वा रूपयौवनशालिनी॥ १०॥<br>
<br>
विचित्रमाल्याभरणा कदाचित् क्षौमधारिणी।<br>
अचरत् पर्वतस्याग्रे प्रावृडम्बुदसंनिभे॥ ११॥<br>
<br>
तस्या वस्त्रं विशालाक्ष्याः पीतं रक्तदशं शुभम्।<br>
स्थितायाः पर्वतस्याग्रे मारुतोऽपाहरच्छनैः॥ १२॥<br>
<br>
स ददर्श ततस्तस्या वृत्तावूरू सुसंहतौ।<br>
स्तनौ च पीनौ सहितौ सुजातं चारु चाननम्॥ १३॥<br>
<br>
तां बलादायतश्रोणीं तनुमध्यां यशस्विनीम्।<br>
दृष्ट्वैव शुभसर्वाङ्गीं पवनः काममोहितः॥ १४॥<br>
<br>
स तां भुजाभ्यां दीर्घाभ्यां पर्यष्वजत मारुतः।<br>
मन्मथाविष्टसर्वाङ्गो गतात्मा तामनिन्दिताम्॥ १५॥<br>
<br>
सा तु तत्रैव सम्भ्रान्ता सुव्रता वाक्यमब्रवीत्।<br>
एकपत्नीव्रतमिदं को नाशयितुमिच्छति॥ १६॥<br>
<br>
अञ्जनाया वचः श्रुत्वा मारुतः प्रत्यभाषत।<br>
न त्वां हिंसामि सुश्रोणि मा भूत् ते मनसो भयम्॥ १७॥<br>
<br>
मनसास्मि गतो यत् त्वां परिष्वज्य यशस्विनि।<br>
वीर्यवान् बुद्धिसम्पन्नस्तव पुत्रो भविष्यति॥ १८॥<br>
<br>
महासत्त्वो महातेजा महाबलपराक्रमः।<br>
लङ्घने प्लवने चैव भविष्यति मया समः॥ १९॥<br>
<br>
एवमुक्ता ततस्तुष्टा जननी ते महाकपे।<br>
गुहायां त्वां महाबाहो प्रजज्ञे प्लवगर्षभ॥ २०॥<br>
<br>
अभ्युत्थितं ततः सूर्यं बालो दृष्ट्वा महावने।<br>
फलं चेति जिघृक्षुस्त्वमुत्प्लुत्याभ्युत्पतो दिवम्॥ २१॥<br>
<br>
शतानि त्रीणि गत्वाथ योजनानां महाकपे।<br>
तेजसा तस्य निर्धूतो न विषादं गतस्ततः॥ २२॥<br>
<br>
त्वामप्युपगतं तूर्णमन्तरिक्षं महाकपे।<br>
क्षिप्तमिन्द्रेण ते वज्रं कोपाविष्टेन तेजसा॥ २३॥<br>
<br>
तदा शैलाग्रशिखरे वामो हनुरभज्यत।<br>
ततो हि नामधेयं ते हनुमानिति कीर्तितम्॥ २४॥<br>
<br>
ततस्त्वां निहतं दृष्ट्वा वायुर्गन्धवहः स्वयम्।<br>
त्रैलोक्यं भृशसंक्रुद्धो न ववौ वै प्रभञ्जनः॥ २५॥<br>
<br>
सम्भ्रान्ताश्च सुराः सर्वे त्रैलोक्ये क्षुभिते सति।<br>
प्रसादयन्ति संक्रुद्धं मारुतं भुवनेश्वराः॥ २६॥<br>
<br>
प्रसादिते च पवने ब्रह्मा तुभ्यं वरं ददौ।<br>
अशस्त्रवध्यतां तात समरे सत्यविक्रम॥ २७॥<br>
<br>
वज्रस्य च निपातेन विरुजं त्वां समीक्ष्य च।<br>
सहस्रनेत्रः प्रीतात्मा ददौ ते वरमुत्तमम्॥ २८॥<br>
<br>
स्वच्छन्दतश्च मरणं तव स्यादिति वै प्रभो।<br>
स त्वं केसरिणः पुत्रः क्षेत्रजो भीमविक्रमः॥ २९॥<br>
<br>
मारुतस्यौरसः पुत्रस्तेजसा चापि तत्समः।<br>
त्वं हि वायुसुतो वत्स प्लवने चापि तत्समः॥ ३०॥<br>
<br>
वयमद्य गतप्राणा भवानस्मासु साम्प्रतम्।<br>
दाक्ष्यविक्रमसम्पन्नः कपिराज इवापरः॥ ३१॥<br>
<br>
त्रिविक्रमे मया तात सशैलवनकानना।<br>
त्रिःसप्तकृत्वः पृथिवी परिक्रान्ता प्रदक्षिणम्॥ ३२॥<br>
<br>
तथा चौषधयोऽस्माभिः संचिता देवशासनात्।<br>
निर्मथ्यममृतं याभिस्तदानीं नो महद‍्बलम्॥ ३३॥<br>
<br>
स इदानीमहं वृद्धः परिहीनपराक्रमः।<br>
साम्प्रतं कालमस्माकं भवान् सर्वगुणान्वितः॥ ३४॥<br>
<br>
तद् विजृम्भस्व विक्रान्त प्लवतामुत्तमो ह्यसि।<br>
त्वद्वीर्यं द्रष्टुकामा हि सर्वा वानरवाहिनी॥ ३५॥<br>
<br>
उत्तिष्ठ हरिशार्दूल लङ्घयस्व महार्णवम्।<br>
परा हि सर्वभूतानां हनुमन् या गतिस्तव॥ ३६॥<br>
<br>
विषण्णा हरयः सर्वे हनुमन् किमुपेक्षसे।<br>
विक्रमस्व महावेग विष्णुस्त्रीन् विक्रमानिव॥ ३७॥<br>
<br>
ततः कपीनामृषभेण चोदितः<br>
प्रतीतवेगः पवनात्मजः कपिः।<br>
प्रहर्षयंस्तां हरिवीरवाहिनीं<br>
चकार रूपं महदात्मनस्तदा॥ ३८॥<br>
<br>
