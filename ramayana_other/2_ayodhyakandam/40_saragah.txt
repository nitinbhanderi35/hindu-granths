<b>श्रीमद्वाल्मीकियरामायणे अयोध्याकाण्डे चत्वारिंशः सर्गः ॥२-४०॥</b><br>
<br>
अथ रामश्च सीता च लक्ष्मणश्च कृताञ्जलिः।<br>
उपसंगृह्य राजानं चक्रुर्दीनाः प्रदक्षिणम्॥ १॥<br>
<br>
तं चापि समनुज्ञाप्य धर्मज्ञः सह सीतया।<br>
राघवः शोकसम्मूढो जननीमभ्यवादयत्॥ २॥<br>
<br>
अन्वक्षं लक्ष्मणो भ्रातुः कौसल्यामभ्यवादयत्।<br>
अपि मातुः सुमित्राया जग्राह चरणौ पुनः॥ ३॥<br>
<br>
तं वन्दमानं रुदती माता सौमित्रिमब्रवीत्।<br>
हितकामा महाबाहुं मूर्ध्न्युपाघ्राय लक्ष्मणम्॥ ४॥<br>
<br>
सृष्टस्त्वं वनवासाय स्वनुरक्तः सुहृज्जने।<br>
रामे प्रमादं मा कार्षीः पुत्र भ्रातरि गच्छति॥ ५॥<br>
<br>
व्यसनी वा समृद्धो वा गतिरेष तवानघ।<br>
एष लोके सतां धर्मो यज्ज्येष्ठवशगो भवेत्॥ ६॥<br>
<br>
इदं हि वृत्तमुचितं कुलस्यास्य सनातनम्।<br>
दानं दीक्षा च यज्ञेषु तनुत्यागो मृधेषु हि॥ ७॥<br>
<br>
लक्ष्मणं त्वेवमुक्त्वासौ संसिद्धं प्रियराघवम्।<br>
सुमित्रा गच्छ गच्छेति पुनः पुनरुवाच तम्॥ ८॥<br>
<br>
रामं दशरथं विद्धि मां विद्धि जनकात्मजाम्।<br>
अयोध्यामटवीं विद्धि गच्छ तात यथासुखम्॥ ९॥<br>
<br>
ततः सुमन्त्रः काकुत्स्थं प्राञ्जलिर्वाक्यमब्रवीत्।<br>
विनीतो विनयज्ञश्च मातलिर्वासवं यथा॥ १०॥<br>
<br>
रथमारोह भद्रं ते राजपुत्र महायशः।<br>
क्षिप्रं त्वां प्रापयिष्यामि यत्र मां राम वक्ष्यसे॥ ११॥<br>
<br>
चतुर्दश हि वर्षाणि वस्तव्यानि वने त्वया।<br>
तान्युपक्रमितव्यानि यानि देव्या प्रचोदितः॥ १२॥<br>
<br>
तं रथं सूर्यसंकाशं सीता हृष्टेन चेतसा।<br>
आरुरोह वरारोहा कृत्वालंकारमात्मनः॥ १३॥<br>
<br>
वनवासं हि संख्याय वासांस्याभरणानि च।<br>
भर्तारमनुगच्छन्त्यै सीतायै श्वशुरो ददौ॥ १४॥<br>
<br>
तथैवायुधजातानि भ्रातृभ्यां कवचानि च।<br>
रथोपस्थे प्रविन्यस्य सचर्म कठिनं च यत्॥ १५॥<br>
<br>
अथो ज्वलनसंकाशं चामीकरविभूषितम्।<br>
तमारुरुहतुस्तूर्णं भ्रातरौ रामलक्ष्मणौ॥ १६॥<br>
<br>
सीतातृतीयानारूढान् दृष्ट्वा रथमचोदयत्।<br>
सुमन्त्रः सम्मतानश्वान् वायुवेगसमाञ्जवे॥ १७॥<br>
<br>
प्रयाते तु महारण्यं चिररात्राय राघवे।<br>
बभूव नगरे मूर्च्छा बलमूर्च्छा जनस्य च॥ १८॥<br>
<br>
तत् समाकुलसम्भ्रान्तं मत्तसंकुपितद्विपम्।<br>
हयसिञ्जितनिर्घोषं पुरमासीन्महास्वनम्॥ १९॥<br>
<br>
ततः सबालवृद्धा सा पुरी परमपीडिता।<br>
राममेवाभिदुद्राव घर्मार्तः सलिलं यथा॥ २०॥<br>
<br>
पार्श्वतः पृष्ठतश्चापि लम्बमानास्तदुन्मुखाः।<br>
बाष्पपूर्णमुखाः सर्वे  तमूचुर्भृशनिःस्वनाः॥ २१॥<br>
<br>
संयच्छ वाजिनां रश्मीन् सूत याहि शनैः  शनैः।<br>
मुखं द्रक्ष्याम रामस्य दुर्दर्शं नो भविष्यति॥ २२॥<br>
<br>
आयसं हृदयं नूनं राममातुरसंशयम्।<br>
यद् देवगर्भप्रतिमे वनं याति न भिद्यते॥ २३॥<br>
<br>
कृतकृत्या हि वैदेही छायेवानुगता पतिम्।<br>
न जहाति रता धर्मे मेरुमर्कप्रभा यथा॥ २४॥<br>
<br>
अहो लक्ष्मण सिद्धार्थः सततं प्रियवादिनम्।<br>
भ्रातरं देवसंकाशं यस्त्वं परिचरिष्यसि॥ २५॥<br>
<br>
महत्येषा हि ते बुद्धिरेष चाभ्युदयो महान्।<br>
एष स्वर्गस्य मार्गश्च यदेनमनुगच्छसि॥ २६॥<br>
<br>
एवं वदन्तस्ते सोढुं न शेकुर्बाष्पमागतम्।<br>
नरास्तमनुगच्छन्ति प्रियमिक्ष्वाकुनन्दनम्॥ २७॥<br>
<br>
अथ राजा वृतः स्त्रीभिर्दीनाभिर्दीनचेतनः।<br>
निर्जगाम प्रियं पुत्रं द्रक्ष्यामीति  ब्रुवन् गृहात्॥ २८॥<br>
<br>
शुश्रुवे चाग्रतः स्त्रीणां रुदतीनां महास्वनः।<br>
यथा नादः करेणूनां बद्धे महति कुञ्जरे॥ २९॥<br>
<br>
पिता हि राजा काकुत्स्थः श्रीमान् सन्नस्तदा बभौ।<br>
परिपूर्णः शशी काले ग्रहेणोपप्लुतो यथा॥ ३०॥<br>
<br>
स च श्रीमानचिन्त्यात्मा रामो दशरथात्मजः।<br>
सूतं संचोदयामास त्वरितं वाह्यतामिति॥ ३१॥<br>
<br>
रामो याहीति तं सूतं तिष्ठेति च जनस्तथा।<br>
उभयं नाशकत् सूतः कर्तुमध्वनि चोदितः॥ ३२॥<br>
<br>
निर्गच्छति महाबाहौ रामे पौरजनाश्रुभिः।<br>
पतितैरभ्यवहितं प्रणनाश महीरजः॥ ३३॥<br>
<br>
रुदिताश्रुपरिद्यूनं हाहाकृतमचेतनम्।<br>
प्रयाणे राघवस्यासीत् पुरं परमपीडितम्॥ ३४॥<br>
<br>
सुस्राव नयनैः स्त्रीणामस्रमायाससम्भवम्।<br>
मीनसंक्षोभचलितैः सलिलं पङ्कजैरिव॥ ३५॥<br>
<br>
दृष्ट्वा तु नृपतिः श्रीमानेकचित्तगतं पुरम्।<br>
निपपातैव दुःखेन कृत्तमूल इव द्रुमः॥ ३६॥<br>
<br>
ततो हलहलाशब्दो जज्ञे रामस्य पृष्ठतः।<br>
नराणां प्रेक्ष्य राजानं सीदन्तं भृशदुःखितम्॥ ३७॥<br>
<br>
हा रामेति जनाः केचिद् राममातेति चापरे।<br>
अन्तःपुरसमृद्धं च क्रोशन्तं पर्यदेवयन्॥ ३८॥<br>
<br>
अन्वीक्षमाणो रामस्तु विषण्णं भ्रान्तचेतसम्।<br>
राजानं मातरं चैव ददर्शानुगतौ पथि॥ ३९॥<br>
<br>
स बद्ध इव पाशेन किशोरो मातरं यथा।<br>
धर्मपाशेन संयुक्तः प्रकाशं नाभ्युदैक्षत॥ ४०॥<br>
<br>
पदातिनौ च यानार्हावदुःखार्हौ सुखोचितौ।<br>
दृष्ट्वा संचोदयामास शीघ्रं याहीति सारथिम्॥ ४१॥<br>
<br>
नहि तत् पुरुषव्याघ्रो दुःखजं दर्शनं पितुः।<br>
मातुश्च सहितुं शक्तस्तोत्त्रैर्नुन्न इव द्विपः॥ ४२॥<br>
<br>
प्रत्यगारमिवायान्ती सवत्सा वत्सकारणात्।<br>
बद्धवत्सा यथा धेनू राममाताभ्यधावत॥ ४३॥<br>
<br>
तथा रुदन्तीं कौसल्यां रथं तमनुधावतीम्।<br>
क्रोशन्तीं राम रामेति हा सीते लक्ष्मणेति  च॥ ४४॥<br>
<br>
रामलक्ष्मणसीतार्थं स्रवन्तीं वारि नेत्रजम्।<br>
असकृत् प्रैक्षत स तां नृत्यन्तीमिव मातरम्॥ ४५॥<br>
<br>
तिष्ठेति राजा चुक्रोश याहि याहीति राघवः।<br>
सुमन्त्रस्य बभूवात्मा चक्रयोरिव चान्तरा॥ ४६॥<br>
<br>
नाश्रौषमिति राजानमुपालब्धोऽपि वक्ष्यसि।<br>
चिरं दुःखस्य पापिष्ठमिति रामस्तमब्रवीत्॥ ४७॥<br>
<br>
स रामस्य वचः कुर्वन्ननुज्ञाप्य च तं जनम्।<br>
व्रजतोऽपि हयान् शीघ्रं चोदयामास सारथिः॥ ४८॥<br>
<br>
न्यवर्तत जनो राज्ञो रामं कृत्वा प्रदक्षिणम्।<br>
मनसाप्याशुवेगेन न न्यवर्तत मानुषम्॥ ४९॥<br>
<br>
यमिच्छेत् पुनरायातं नैनं दूरमनुव्रजेत्।<br>
इत्यमात्या महाराजमूचुर्दशरथं वचः॥ ५०॥<br>
<br>
तेषां वचः सर्वगुणोपपन्नः<br>
प्रस्विन्नगात्रः प्रविषण्णरूपः।<br>
निशम्य राजा कृपणः सभार्यो<br>
व्यवस्थितस्तं सुतमीक्षमाणः॥ ५१॥<br>
<br>
<b>इत्यार्षे श्रीमद्रामायणे वाल्मीकीये आदिकाव्ये अयोध्याकाण्डे चत्वारिंशः सर्गः ॥२-४०॥</b>
