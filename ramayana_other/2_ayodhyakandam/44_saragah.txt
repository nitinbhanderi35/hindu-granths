<b>श्रीमद्वाल्मीकियरामायणे अयोध्याकाण्डे चतुश्चत्वारिंशः सर्गः ॥२-४३॥</b><br>
<br>
विलपन्तीं तथा तां तु कौसल्यां प्रमदोत्तमाम्।<br>
इदं धर्मे स्थिता धर्म्यं सुमित्रा वाक्यमब्रवीत्॥ १॥<br>
<br>
तवार्ये सद्‍गुणैर्युक्तः स पुत्रः पुरुषोत्तमः।<br>
किं ते विलपितेनैवं कृपणं रुदितेन वा॥ २॥<br>
<br>
यस्तवार्ये गतः पुत्रस्त्यक्त्वा राज्यं महाबलः।<br>
साधु कुर्वन् महात्मानं पितरं सत्यवादिनम्॥ ३॥<br>
शिष्टैराचरिते सम्यक‍्शश्वत् प्रेत्य फलोदये।<br>
रामो धर्मे स्थितः श्रेष्ठो न स शोच्यः कदाचन॥ ४॥<br>
<br>
वर्तते चोत्तमां वृत्तिं लक्ष्मणोऽस्मिन् सदानघः।<br>
दयावान् सर्वभूतेषु लाभस्तस्य महात्मनः॥ ५॥<br>
<br>
अरण्यवासे यद् दुःखं जानन्त्येव सुखोचिता।<br>
अनुगच्छति वैदेही धर्मात्मानं तवात्मजम्॥ ६॥<br>
<br>
कीर्तिभूतां पताकां यो लोके भ्रमयति  प्रभुः।<br>
धर्मः सत्यव्रतपरः किं न प्राप्तस्तवात्मजः॥ ७॥<br>
<br>
व्यक्तं रामस्य विज्ञाय शौचं माहात्म्यमुत्तमम्।<br>
न गात्रमंशुभिः सूर्यः संतापयितुमर्हति॥ ८॥<br>
<br>
शिवः सर्वेषु कालेषु काननेभ्यो विनिःसृतः।<br>
राघवं युक्तशीतोष्णः सेविष्यति सुखोऽनिलः॥ ९॥<br>
<br>
शयानमनघं रात्रौ पितेवाभिपरिष्वजन्।<br>
घर्मघ्नः संस्पृशन् शीतश्चन्द्रमा ह्लादयिष्यति॥ १०॥<br>
<br>
ददौ चास्त्राणि दिव्यानि यस्मै ब्रह्मा महौजसे।<br>
दानवेन्द्रं हतं दृष्ट्वा तिमिध्वजसुतं रणे॥ ११॥<br>
<br>
स शूरः पुरुषव्याघ्रः स्वबाहुबलमाश्रितः।<br>
असंत्रस्तो ह्यरण्येऽसौ वेश्मनीव निवत्स्यते॥ १२॥<br>
<br>
यस्येषुपथमासाद्य विनाशं यान्ति शत्रवः।<br>
कथं न पृथिवी तस्य शासने स्थातुमर्हति॥ १३॥<br>
<br>
या श्रीः शौर्यं च रामस्य या च कल्याणसत्त्वता।<br>
निवृत्तारण्यवासः स्वं क्षिप्रं राज्यमवाप्स्यति॥ १४॥<br>
<br>
सूर्यस्यापि भवेत् सूर्यो ह्यग्नेरग्नः प्रभोः प्रभुः।<br>
श्रियाः श्रीश्च भवेदग्र्या कीर्त्याः कीर्तिः क्षमाक्षमा॥ १५॥<br>
<br>
दैवतं देवतानां च भूतानां भूतसत्तमः।<br>
तस्य के ह्यगुणा देवि वने वाप्यथवा पुरे॥ १६॥<br>
<br>
पृथिव्या सह वैदेह्या श्रिया च पुरुषर्षभः।<br>
क्षिप्रं तिसृभिरेताभिः सह रामोऽभिषेक्ष्यते॥ १७॥<br>
<br>
दुःखजं विसृजत्यश्रु निष्क्रामन्तमुदीक्ष्य यम्।<br>
अयोध्यायां जनः सर्वः शोकवेगसमाहतः॥ १८॥<br>
<br>
कुशचीरधरं वीरं गच्छन्तमपराजितम्।<br>
सीतेवानुगता लक्ष्मीस्तस्य किं नाम दुर्लभम्॥ १९॥<br>
<br>
धनुर्ग्रहवरो यस्य बाणखड्गास्त्रभृत् स्वयम्।<br>
लक्ष्मणो व्रजति ह्यग्रे तस्य किं नाम दुर्लभम्॥ २०॥<br>
<br>
निवृत्तवनवासं तं द्रष्टासि पुनरागतम्।<br>
जहि शोकं च मोहं च देवि सत्यं ब्रवीमि ते॥  २१॥<br>
<br>
शिरसा चरणावेतौ वन्दमानमनिन्दिते।<br>
पुनर्द्रक्ष्यसि कल्याणि पुत्रं चन्द्रमिवोदितम्॥ २२॥<br>
<br>
पुनः प्रविष्टं दृष्ट्वा तमभिषिक्तं महाश्रियम्।<br>
समुत्स्रक्ष्यसि नेत्राभ्यां शीघ्रमानन्दजं जलम्॥ २३॥<br>
<br>
मा शोको देवि दुःखं वा न रामे दृष्यतेऽशिवम्।<br>
क्षिप्रं द्रक्ष्यसि पुत्रं त्वं ससीतं सहलक्ष्मणम्॥ २४॥<br>
<br>
त्वयाऽशेषो जनश्चायं समाश्वास्यो यतोऽनघे।<br>
कमिदानीमिदं देवि करोषि हृदि विक्लवम्॥ २५॥<br>
<br>
नार्हा त्वं शोचितुं देवि यस्यास्ते राघवः सुतः।<br>
नहि रामात् परो लोके विद्यते सत्पथे स्थितः॥ २६॥<br>
<br>
अभिवादयमानं तं दृष्ट्वा ससुहृदं सुतम्।<br>
मुदाश्रु मोक्ष्यसे क्षिप्रं मेघरेखेव वार्षिकी॥ २७॥<br>
<br>
पुत्रस्ते वरदः क्षिप्रमयोध्यां पुनरागतः।<br>
कराभ्यां मृदुपीनाभ्यां चरणौ पीडयिष्यति॥  २८॥<br>
<br>
अभिवाद्य नमस्यन्तं शूरं ससुहृदं सुतम्।<br>
मुदास्रैः प्रोक्षसे पुत्रं  मेघराजिरिवाचलम्॥ २९॥<br>
<br>
आश्वासयन्ती विविधैश्च वाक्यै-<br>
र्वाक्योपचारे कुशलानवद्या।<br>
रामस्य तां मातरमेवमुक्त्वा<br>
देवी सुमित्रा विरराम रामा॥ ३०॥<br>
<br>
निशम्य तल्लक्ष्मणमातृवाक्यं<br>
रामस्य मातुर्नरदेवपत्न्याः।<br>
सद्यः शरीरे विननाश शोकः<br>
शरद्‍गतो मेघ इवाल्पतोयः॥ ३१॥<br>
<br>
<b>इत्यार्षे श्रीमद्रामायणे वाल्मीकीये आदिकाव्ये अयोध्याकाण्डे चतुश्चत्वारिंशः सर्गः ॥२-४४॥</b>
