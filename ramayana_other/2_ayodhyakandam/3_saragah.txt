<b>श्रीमद्वाल्मीकियरामायणे अयोध्याकाण्डे तृतीयः सर्गः ॥२-३॥</b><br>
<br>
तेषामञ्जलिपद्मानि प्रगृहीतानि सर्वशः।<br>
प्रतिगृह्याब्रवीद् राजा तेभ्यः प्रियहितं वचः॥ १॥<br>
<br>
अहोऽस्मि परमप्रीतः प्रभावश्चातुलो मम।<br>
यन्मे ज्येष्ठं प्रियं पुत्रं यौवराज्यस्थमिच्छथ॥ २॥<br>
<br>
इति प्रत्यर्चितान् राजा ब्राह्मणानिदमब्रवीत्।<br>
वसिष्ठं वामदेवं च तेषामेवोपशृण्वताम्॥ ३॥<br>
<br>
चैत्रः श्रीमानयं मासः पुण्यः पुष्पितकाननः।<br>
यौवराज्याय रामस्य सर्वमेवोपकल्प्यताम्॥ ४॥<br>
<br>
राज्ञस्तूपरते वाक्ये जनघोषो महानभूत्।<br>
शनैस्तस्मिन् प्रशान्ते च जनघोषे जनाधिपः॥  ५॥<br>
<br>
वसिष्ठं मुनिशार्दूलं राजा वचनमब्रवीत्।<br>
अभिषेकाय रामस्य यत् कर्म सपरिच्छदम्॥ ६॥<br>
<br>
तदद्य भगवन् सर्वमाज्ञापयितुमर्हसि।<br>
तच्छ्रुत्वा भूमिपालस्य वसिष्ठो मुनिसत्तमः॥ ७॥<br>
<br>
आदिदेशाग्रतो राज्ञः स्थितान् युक्तान् कृताञ्जलीन्।<br>
सुवर्णादीनि रत्नानि बलीन् सर्वौषधीरपि॥ ८॥<br>
<br>
शुक्लमाल्यानि लाजांश्च पृथक् च मधुसर्पिषी।<br>
अहतानि च वासांसि रथं सर्वायुधान्यपि॥ ९॥<br>
<br>
चतुरङ्गबलं चैव गजं च शुभलक्षणम्।<br>
चामरव्यजने चोभे ध्वजं छत्रं च पाण्डुरम्॥  १०॥<br>
<br>
शतं च शातकुम्भानां कुम्भानामग्निवर्चसाम्।<br>
हिरण्यशृङ्गमृषभं समग्रं व्याघ्रचर्म च॥  ११॥<br>
<br>
यच्चान्यत् किंचिदेष्टव्यं तत् सर्वमुपकल्प्यताम्।<br>
उपस्थापयत प्रातरग्न्यगारे महीपतेः॥ १२॥<br>
<br>
अन्तःपुरस्य द्वाराणि सर्वस्य नगरस्य च।<br>
चन्दनस्रग्भिरर्च्यन्तां धूपैश्च घ्राणहारिभिः॥ १३॥<br>
<br>
प्रशस्तमन्नं गुणवद् दधिक्षीरोपसेचनम्।<br>
द्विजानां शतसाहस्रं यत्प्रकाममलं भवेत्॥  १४॥<br>
<br>
सत्कृत्य द्विजमुख्यानां श्वः प्रभाते प्रदीयताम्।<br>
घृतं दधि च लाजाश्च दक्षिणाश्चापि पुष्कलाः॥ १५॥<br>
<br>
सूर्येऽभ्युदितमात्रे श्वो भविता स्वस्तिवाचनम्।<br>
ब्राह्मणाश्च निमन्त्र्यन्तां कल्प्यन्तामासनानि च॥ १६॥<br>
<br>
आबध्यन्तां पताकाश्च राजमार्गश्च सिच्यताम्।<br>
सर्वे च तालापचरा गणिकाश्च स्वलंकृताः॥ १७॥<br>
<br>
कक्ष्यां द्वितीयामासाद्य तिष्ठन्तु नृपवेश्मनः।<br>
देवायतनचैत्येषु सान्नभक्ष्याः सदक्षिणाः॥  १८॥<br>
<br>
उपस्थापयितव्याः स्युर्माल्ययोग्याः पृथक्पृथक्।<br>
दीर्घासिबद्धगोधाश्च संनद्धा मृष्टवाससः॥  १९॥<br>
<br>
महाराजाङ्गनं शूराः प्रविशन्तु महोदयम्।<br>
एवं व्यादिश्य विप्रौ तु क्रियास्तत्र विनिष्ठितौ॥ २०॥<br>
<br>
चक्रतुश्चैव यच्छेषं पार्थिवाय निवेद्य च।<br>
कृतमित्येव चाब्रूतामभिगम्य जगत्पतिम्॥ २१॥<br>
<br>
यथोक्तवचनं प्रीतौ हर्षयुक्तौ द्विजोत्तमौ।<br>
ततः सुमन्त्रं द्युतिमान् राजा वचनमब्रवीत्॥ २२॥<br>
<br>
रामः कृतात्मा भवता शीघ्रमानीयतामिति।<br>
स तथेति प्रतिज्ञाय सुमन्त्रो राजशासनात्॥  २३॥<br>
<br>
रामं तत्रानयांचक्रे रथेन रथिनां वरम्।<br>
अथ तत्र सहासीनास्तदा दशरथं नृपम्॥ २४॥<br>
<br>
प्राच्योदीच्या प्रतीच्याश्च दाक्षिणात्याश्च भूमिपाः।<br>
म्लेच्छाश्चार्याश्च ये चान्ये वनशैलान्तवासिनः॥ २५॥<br>
<br>
उपासांचक्रिरे सर्वे तं देवा वासवं यथा।<br>
तेषां मध्ये स राजर्षिर्मरुतामिव वासवः॥  २६॥<br>
<br>
प्रासादस्थो दशरथो ददर्शायान्तमात्मजम्।<br>
गन्धर्वराजप्रतिमं लोके विख्यातपौरुषम्॥  २७॥<br>
<br>
दीर्घबाहुं महासत्त्वं मत्तमातङ्गगामिनम्।<br>
चन्द्रकान्ताननं राममतीव प्रियदर्शनम्॥ २८॥<br>
<br>
रूपौदार्यगुणैः पुंसां दृष्टिचित्तापहारिणम्।<br>
घर्माभितप्ताः पर्जन्यं ह्लादयन्तमिव प्रजाः॥ २९॥<br>
<br>
न ततर्प समायान्तं पश्यमानो नराधिपः।<br>
अवतार्य सुमन्त्रस्तु राघवं स्यन्दनोत्तमात्॥ ३०॥<br>
<br>
पितुः समीपं गच्छन्तं प्राञ्जलिः पृष्ठतोऽन्वगात्।<br>
स तं कैलासशृङ्गाभं प्रासादं रघुनन्दनः॥  ३१॥<br>
<br>
आरुरोह नृपं द्रष्टुं सहसा तेन राघवः।<br>
स प्राञ्जलिरभिप्रेत्य प्रणतः पितुरन्तिके॥  ३२॥<br>
<br>
नाम स्वं श्रावयन् रामो ववन्दे चरणौ पितुः।<br>
तं दृष्ट्वा प्रणतं पार्श्वे कृताञ्जलिपुटं नृपः॥ ३३॥<br>
<br>
गृह्याञ्जलौ समाकृष्य सस्वजे प्रियमात्मजम्।<br>
तस्मै चाभ्युद्यतं सम्यङ्मणिकाञ्चनभूषितम्॥  ३४॥<br>
<br>
दिदेश राजा रुचिरं रामाय परमासनम्।<br>
तथाऽऽसनवरं प्राप्य व्यदीपयत राघवः॥ ३५॥<br>
<br>
स्वयैव प्रभया मेरुमुदये विमलो रविः।<br>
तेन विभ्राजिता तत्र सा सभापि व्यरोचत॥ ३६॥<br>
<br>
विमलग्रहनक्षत्रा शारदी द्यौरिवेन्दुना।<br>
तं पश्यमानो नृपतिस्तुतोष प्रियमात्मजम्॥  ३७॥<br>
<br>
अलंकृतमिवात्मानमादर्शतलसंस्थितम्।<br>
स तं सुस्थितमाभाष्य पुत्रं पुत्रवतां वरः॥  ३८॥<br>
<br>
उवाचेदं वचो राजा देवेन्द्रमिव कश्यपः।<br>
ज्येष्ठायामसि मे पत्न्यां सदृश्यां सदृशः सुतः॥ ३९॥<br>
<br>
उत्पन्नस्त्वं गुणज्येष्ठो मम रामात्मजः प्रियः।<br>
त्वया यतः प्रजाश्चेमाः स्वगुणैरनुरञ्जिताः॥ ४०॥<br>
<br>
तस्मात् त्वं पुष्ययोगेन यौवराज्यमवाप्नुहि।<br>
कामतस्त्वं प्रकृत्यैव निर्णीतो गुणवानिति॥  ४१॥<br>
<br>
गुणवत्यपि तु स्नेहात् पुत्र वक्ष्यामि ते हितम्।<br>
भूयो विनयमास्थाय भव नित्यं जितेन्द्रियः॥  ४२॥<br>
<br>
कामक्रोधसमुत्थानि त्यजस्व व्यसनानि च।<br>
परोक्षया वर्तमानो वृत्त्या प्रत्यक्षया तथा॥ ४३॥<br>
<br>
अमात्यप्रभृतीः सर्वाः प्रजाश्चैवानुरञ्जय।<br>
कोष्ठागारायुधागारैः कृत्वा संनिचयान् बहून्॥ ४४॥<br>
<br>
इष्टानुरक्तप्रकृतिर्यः पालयति मेदिनीम्।<br>
तस्य नन्दन्ति मित्राणि लब्ध्वामृतमिवामराः॥ ४५॥<br>
<br>
तस्मात् पुत्र त्वमात्मानं नियम्यैवं समाचर।<br>
तच्छ्रुत्वा सुहृदस्तस्य रामस्य प्रियकारिणः॥ ४६॥<br>
<br>
त्वरिताः शीघ्रमागत्य कौसल्यायै न्यवेदयन्।<br>
सा हिरण्यं च गाश्चैव रत्नानि विविधानि च॥  ४७॥<br>
<br>
व्यादिदेश प्रियाख्येभ्यः कौसल्या प्रमदोत्तमा।<br>
अथाभिवाद्य राजानं रथमारुह्य राघवः।<br>
ययौ स्वं द्युतिमद् वेश्म जनौघैः प्रतिपूजितः॥ ४८॥<br>
<br>
ते चापि पौरा नृपतेर्वचस्त-<br>
च्छ्रुत्वा तदा लाभमिवेष्टमाशु।<br>
नरेन्द्रमामन्त्र्य गृहाणि गत्वा<br>
देवान् समानर्चुरभिप्रहृष्टाः॥ ४९॥<br>
<br>
<b>इत्यार्षे श्रीमद्रामायणे वाल्मीकीये आदिकाव्ये अयोध्याकाण्डे तृतीयः सर्गः ॥२-३॥</b>
