<b>श्रीमद्वाल्मीकियरामायणे अयोध्याकाण्डे पञ्चचत्वारिंशः सर्गः ॥२-४५॥</b><br>
<br>
अनुरक्ता महात्मानं रामं सत्यपराक्रमम्।<br>
अनुजग्मुः प्रयान्तं तं वनवासाय मानवाः॥ १॥<br>
<br>
निवर्तितेऽतीव बलात् सुहृद्धर्मेण राजनि।<br>
नैव ते संन्यवर्तन्त रामस्यानुगता रथम्॥ २॥<br>
<br>
अयोध्यानिलयानां हि पुरुषाणां महायशाः।<br>
बभूव गुणसम्पन्नः पूर्णचन्द्र इव प्रियः॥ ३॥<br>
<br>
स याच्यमानः काकुत्स्थस्ताभिः प्रकृतिभिस्तदा।<br>
कुर्वाणः पितरं सत्यं वनमेवान्वपद्यत॥ ४॥<br>
<br>
अवेक्षमाणः सस्नेहं चक्षुषा प्रपिबन्निव।<br>
उवाच रामः सस्नेहं ताः प्रजाः स्वाः प्रजा इव॥ ५॥<br>
<br>
या प्रीतिर्बहुमानश्च मय्ययोध्यानिवासिनाम्।<br>
मत्प्रियार्थं विशेषेण भरते सा विधीयताम्॥ ६॥<br>
<br>
स हि कल्याणचारित्रः कैकेय्यानन्दवर्धनः।<br>
करिष्यति यथावद् वः प्रियाणि च हितानि च॥ ७॥<br>
<br>
ज्ञानवृद्धो वयोबालो मृदुर्वीर्यगुणान्वितः।<br>
अनुरूपः स वो भर्ता भविष्यति भयापहः॥ ८॥<br>
<br>
स हि राजगुणैर्युक्तो युवराजः समीक्षितः।<br>
अपि चापि मया शिष्टैः कार्यं वो भर्तृशासनम्॥ ९॥<br>
<br>
न संतप्येद् यथा चासौ वनवासं गते मयि।<br>
महाराजस्तथा कार्यो मम प्रियचिकीर्षया॥ १०॥<br>
<br>
यथा यथा दाशरथिर्धर्ममेवाश्रितो भवेत्।<br>
तथा तथा प्रकृतयो रामं पतिमकामयन्॥ ११॥<br>
<br>
बाष्पेण पिहितं दीनं रामः सौमित्रिणा सह।<br>
चकर्षेव गुणैर्बद्धं जनं पुरनिवासिनम्॥ १२॥<br>
<br>
ते द्विजास्त्रिविधं वृद्धा ज्ञानेन वयसौजसा।<br>
वयःप्रकम्पशिरसो दूरादूचुरिदं वचः॥ १३॥<br>
<br>
वहन्तो जवना रामं भो भो जात्यास्तुरंगमाः।<br>
निवर्तध्वं न गन्तव्यं हिता भवत भर्तरि॥ १४॥<br>
<br>
कर्णवन्ति हि भूतानि विशेषेण तुरङ्गमाः।<br>
यूयं तस्मान्निवर्तध्वं याचनां प्रतिवेदिताः॥ १५॥<br>
<br>
धर्मतः स विशुद्धात्मा वीरः शुभदृढव्रतः।<br>
उपवाह्यस्तु वो भर्ता नापवाह्यः पुराद् वनम्॥ १६॥<br>
<br>
एवमार्तप्रलापांस्तान् वृद्धान् प्रलपतो द्विजान्।<br>
अवेक्ष्य सहसा रामो रथादवततार ह॥ १७॥<br>
<br>
पद‍्भ्यामेव जगामाथ ससीतः सहलक्ष्मणः।<br>
संनिकृष्टपदन्यासो रामो वनपरायणः॥ १८॥<br>
<br>
द्विजातीन् हि पदातींस्तान् रामश्चारित्रवत्सलः।<br>
न शशाक घृणाचक्षुः परिमोक्तुं रथेन सः॥ १९॥<br>
<br>
गच्छन्तमेव तं दृष्ट्वा रामं सम्भ्रान्तमानसाः।<br>
ऊचुः परमसंतप्ता रामं वाक्यमिदं द्विजाः॥ २०॥<br>
<br>
ब्राह्मण्यं कृत्स्नमेतत् त्वां ब्रह्मण्यमनुगच्छति।<br>
द्विजस्कन्धाधिरूढास्त्वामग्नयोऽप्यनुयान्त्वमी॥ २१॥<br>
<br>
वाजपेयसमुत्थानि च्छत्राण्येतानि पश्य नः।<br>
पृष्ठतोऽनुप्रयातानि मेघानिव जलात्यये॥ २२॥<br>
<br>
अनवाप्तातपत्रस्य रश्मिसंतापितस्य ते।<br>
एभिश्छायां करिष्यामः स्वैश्छत्रैर्वाजपेयकैः॥ २३॥<br>
<br>
या हि नः सततं बुद्धिर्वेदमन्त्रानुसारिणी।<br>
त्वत्कृते सा कृता वत्स वनवासानुसारिणी॥ २४॥<br>
<br>
हृदयेष्ववतिष्ठन्ते वेदा ये नः परं धनम्।<br>
वत्स्यन्त्यपि गृहेष्वेव दाराश्चारित्ररक्षिताः॥ २५॥<br>
<br>
पुनर्न निश्चयः कार्यस्त्वद्‍गतौ सुकृता मतिः।<br>
त्वयि धर्मव्यपेक्षे तु किं स्याद् धर्मपथे स्थितम्॥ २६॥<br>
<br>
याचितो नो निवर्तस्व हंसशुक्लशिरोरुहैः।<br>
शिरोभिर्निभृताचार महीपतनपांसुलैः॥ २७॥<br>
<br>
बहूनां वितता यज्ञा द्विजानां य इहागताः।<br>
तेषां समाप्तिरायत्ता तव वत्स निवर्तने॥ २८॥<br>
<br>
भक्तिमन्तीह भूतानि जङ्गमाजङ्गमानि च।<br>
याचमानेषु तेषु त्वं भक्तिं भक्तेषु दर्शय॥ २९॥<br>
<br>
अनुगन्तुमशक्तास्त्वां मूलैरुद्धतवेगिनः।<br>
उन्नता वायुवेगेन विक्रोशन्तीव पादपाः॥ ३०॥<br>
<br>
निश्चेष्टाहारसंचारा वृक्षैकस्थाननिश्चिताः।<br>
पक्षिणोऽपि प्रयाचन्ते सर्वभूतानुकम्पिनम्॥ ३१॥<br>
<br>
एवं विक्रोशतां तेषां द्विजातीनां निवर्तने।<br>
ददृशे तमसा तत्र वारयन्तीव राघवम्॥ ३२॥<br>
<br>
ततः सुमन्त्रोऽपि रथाद् विमुच्य<br>
श्रान्तान् हयान् सम्परिवर्त्य शीघ्रम्।<br>
पीतोदकांस्तोयपरिप्लुताङ्गा-<br>
नचारयद् वै तमसाविदूरे॥ ३३॥<br>
<br>
<b>इत्यार्षे श्रीमद्रामायणे वाल्मीकीये आदिकाव्ये अयोध्याकाण्डे पञ्चचत्वारिंशः सर्गः ॥२-४५॥</b>
