<b>श्रीमद्वाल्मीकियरामायणे अयोध्याकाण्डे षड्विंशः सर्गः ॥२-२६॥</b><br>
<br>
अभिवाद्य तु कौसल्यां रामः सम्प्रस्थितो वनम्।<br>
कृतस्वस्त्ययनो मात्रा धर्मिष्ठे वर्त्मनि स्थितः॥ १॥<br>
<br>
विराजयन् राजसुतो राजमार्गं नरैर्वृतम्।<br>
हृदयान्याममन्थेव जनस्य गुणवत्तया॥ २॥<br>
<br>
वैदेही चापि तत् सर्वं न शुश्राव तपस्विनी।<br>
तदेव हृदि तस्याश्च यौवराज्याभिषेचनम्॥ ३॥<br>
<br>
देवकार्यं स्म सा कृत्वा कृतज्ञा हृष्टचेतना।<br>
अभिज्ञा राजधर्माणां राजपुत्री प्रतीक्षति॥  ४॥<br>
<br>
प्रविवेशाथ रामस्तु स्ववेश्म सुविभूषितम्।<br>
प्रहृष्टजनसम्पूर्णं ह्रिया किंचिदवाङ्मुखः॥ ५॥<br>
<br>
अथ सीता समुत्पत्य वेपमाना च तं पतिम्।<br>
अपश्यच्छोकसंतप्तं चिन्ताव्याकुलितेन्द्रियम्॥ ६॥<br>
<br>
तां दृष्ट्वा स हि धर्मात्मा न शशाक मनोगतम्।<br>
तं शोकं राघवः सोढुं ततो विवृततां गतः॥ ७॥<br>
<br>
विवर्णवदनं दृष्ट्वा तं प्रस्विन्नममर्षणम्।<br>
आह दुःखाभिसंतप्ता किमिदानीमिदं प्रभो॥ ८॥<br>
<br>
अद्य बार्हस्पतः श्रीमान् युक्तः पुष्येण  राघव।<br>
प्रोच्यते ब्राह्मणैः प्राज्ञैः केन त्वमसि दुर्मनाः॥ ९॥<br>
<br>
न ते शतशलाकेन जलफेननिभेन च।<br>
आवृतं वदनं वल्गु च्छत्रेणाभिविराजते॥ १०॥<br>
<br>
व्यजनाभ्यां च मुख्याभ्यां शतपत्रनिभेक्षणम्।<br>
चन्द्रहंसप्रकाशाभ्यां वीज्यते न तवाननम्॥  ११॥<br>
<br>
वाग्मिनो वन्दिनश्चापि प्रहृष्टास्त्वां नरर्षभ।<br>
स्तुवन्तो नाद्य दृश्यन्ते मङ्गलैः सूतमागधाः॥ १२॥<br>
<br>
न ते क्षौद्रं च दधि च ब्राह्मणा वेदपारगाः।<br>
मूर्ध्नि मूर्धाभिषिक्तस्य ददति स्म विधानतः॥ १३॥<br>
<br>
न त्वां प्रकृतयः सर्वाः श्रेणीमुख्याश्च भूषिताः।<br>
अनुव्रजितुमिच्छन्ति पौरजानपदास्तथा॥ १४॥<br>
<br>
चतुर्भिर्वेगसम्पन्नैर्हयैः काञ्चनभूषणैः।<br>
मुख्यः पुष्परथो युक्तः किं न गच्छति तेऽग्रतः॥ १५॥<br>
<br>
न हस्ती चाग्रतः श्रीमान् सर्वलक्षणपूजितः।<br>
प्रयाणे लक्ष्यते वीर कृष्णमेघगिरिप्रभः॥  १६॥<br>
<br>
न च काञ्चनचित्रं ते पश्यामि प्रियदर्शन।<br>
भद्रासनं पुरस्कृत्य यान्तं वीर पुरःसरम्॥  १७॥<br>
<br>
अभिषेको यदा सज्जः किमिदानीमिदं तव।<br>
अपूर्वो मुखवर्णश्च न प्रहर्षश्च लक्ष्यते॥  १८॥<br>
<br>
इतीव विलपन्तीं तां प्रोवाच रघुनन्दनः।<br>
सीते तत्रभवांस्तातः प्रव्राजयति मां वनम्॥  १९॥<br>
<br>
कुले महति सम्भूते धर्मज्ञे धर्मचारिणि।<br>
शृणु जानकि येनेदं क्रमेणाद्यागतं मम॥ २०॥<br>
<br>
राज्ञा सत्यप्रतिज्ञेन पित्रा दशरथेन वै।<br>
कैकेय्यै मम मात्रे तु पुरा दत्तौ महावरौ॥  २१॥<br>
<br>
तयाद्य मम सज्जेऽस्मिन्नभिषेके नृपोद्यते।<br>
प्रचोदितः स समयो धर्मेण प्रतिनिर्जितः॥  २२॥<br>
<br>
चतुर्दश हि वर्षाणि वस्तव्यं दण्डके मया।<br>
पित्रा मे भरतश्चापि यौवराज्ये नियोजितः॥  २३॥<br>
<br>
सोऽहं त्वामागतो द्रष्टुं प्रस्थितो विजनं वनम्।<br>
भरतस्य समीपे ते नाहं कथ्यः कदाचन॥ २४॥<br>
ऋद्धियुक्ता हि पुरुषा न सहन्ते परस्तवम्।<br>
तस्मान्न ते गुणाः कथ्या भरतस्याग्रतो मम॥  २५॥<br>
<br>
अहं ते नानुवक्तव्यो विशेषेण कदाचन।<br>
अनुकूलतया शक्यं समीपे तस्य वर्तितुम्॥ २६॥<br>
<br>
तस्मै दत्तं नृपतिना यौवराज्यं सनातनम्।<br>
स प्रसाद्यस्त्वया सीते नृपतिश्च विशेषतः॥  २७॥<br>
<br>
अहं चापि प्रतिज्ञां तां गुरोः समनुपालयन्।<br>
वनमद्यैव यास्यामि स्थिरीभव मनस्विनि॥ २८॥<br>
<br>
याते च मयि कल्याणि वनं मुनिनिषेवितम्।<br>
व्रतोपवासपरया भवितव्यं त्वयानघे॥ २९॥<br>
<br>
कल्यमुत्थाय देवानां कृत्वा पूजां यथाविधि।<br>
वन्दितव्यो दशरथः पिता मम जनेश्वरः॥ ३०॥<br>
<br>
माता च मम कौसल्या वृद्धा संतापकर्शिता।<br>
धर्ममेवाग्रतः कृत्वा त्वत्तः  सम्मानमर्हति॥ ३१॥<br>
<br>
वन्दितव्याश्च ते नित्यं याः शेषा मम  मातरः।<br>
स्नेहप्रणयसम्भोगैः समा हि मम मातरः॥ ३२॥<br>
<br>
भ्रातृपुत्रसमौ चापि द्रष्टव्यौ च विशेषतः।<br>
त्वया भरतशत्रुघ्नौ प्राणैः प्रियतरौ मम॥  ३३॥<br>
<br>
विप्रियं च न कर्तव्यं भरतस्य कदाचन।<br>
स हि राजा च वैदेहि देशस्य च कुलस्य च॥ ३४॥<br>
<br>
आराधिता हि शीलेन प्रयत्नैश्चोपसेविताः।<br>
राजानः सम्प्रसीदन्ति प्रकुप्यन्ति  विपर्यये॥ ३५॥<br>
<br>
औरस्यानपि पुत्रान् हि त्यजन्त्यहितकारिणः।<br>
समर्थान् सम्प्रगृह्णन्ति जनानपि नराधिपाः॥  ३६॥<br>
<br>
सा त्वं वसेह कल्याणि राज्ञः समनुवर्तिनी।<br>
भरतस्य रता धर्मे सत्यव्रतपरायणा॥ ३७॥<br>
<br>
अहं गमिष्यामि महावनं प्रिये<br>
त्वया हि वस्तव्यमिहैव भामिनि।<br>
यथा व्यलीकं कुरुषे न कस्यचित्<br>
तथा त्वया कार्यमिदं वचो मम॥ ३८॥<br>
<br>
<b>इत्यार्षे श्रीमद्रामायणे वाल्मीकीये आदिकाव्ये अयोध्याकाण्डे षड्विंशः सर्गः ॥२-२६॥</b>
