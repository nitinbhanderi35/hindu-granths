<b>श्रीमद्वाल्मीकियरामायणे अयोध्याकाण्डे त्रयोविंशः सर्गः ॥२-२३॥</b><br>
<br>
इति ब्रुवति रामे तु लक्ष्मणोऽवाक् शिरा इव।<br>
ध्यात्वा मध्यं जगामाशु सहसा दैन्यहर्षयोः॥  १॥<br>
<br>
तदा तु बद‍्ध्वा भ्रुकुटीं भ्रुवोर्मध्ये नरर्षभः।<br>
निशश्वास महासर्पो बिलस्थ इव रोषितः॥ २॥<br>
<br>
तस्य दुष्प्रतिवीक्ष्यं तद् भ्रुकुटीसहितं तदा।<br>
बभौ क्रुद्धस्य सिंहस्य मुखस्य सदृशं मुखम्॥ ३॥<br>
<br>
अग्रहस्तं विधुन्वंस्तु हस्ती हस्तमिवात्मनः।<br>
तिर्यगूर्ध्वं शरीरे च पातयित्वा शिरोधराम्॥ ४॥<br>
<br>
अग्राक्ष्णा वीक्षमाणस्तु तिर्यग्भ्रातरमब्रवीत्।<br>
अस्थाने सम्भ्रमो यस्य जातो वै सुमहानयम्॥  ५॥<br>
<br>
धर्मदोषप्रसङ्गेन लोकस्यानतिशङ्कया।<br>
कथं ह्येतदसम्भ्रान्तस्त्वद्विधो वक्तुमर्हति॥ ६॥<br>
<br>
यथा ह्येवमशौण्डीरं शौण्डीरः क्षत्रियर्षभः।<br>
किं नाम कृपणं दैवमशक्तमभिशंससि॥ ७॥<br>
<br>
पापयोस्ते कथं नाम तयोः शङ्का न विद्यते।<br>
सन्ति धर्मोपधासक्ता धर्मात्मन् किं न बुध्यसे॥ ८॥<br>
<br>
तयोः सुचरितं स्वार्थं शाठ्यात् परिजिहीर्षतोः।<br>
यदि नैवं व्यवसितं स्याद्धि प्रागेव राघव।<br>
तयोः प्रागेव दत्तश्च स्याद् वरः प्रकृतश्च सः॥ ९॥<br>
<br>
लोकविद्विष्टमारब्धं त्वदन्यस्याभिषेचनम्।<br>
नोत्सहे सहितुं वीर तत्र मे क्षन्तुमर्हसि॥  १०॥<br>
<br>
येनैवमागता द्वैधं तव बुद्धिर्महामते।<br>
सोऽपि धर्मो मम द्वेष्यो यत्प्रसङ्गाद् विमुह्यसि॥ ११॥<br>
<br>
कथं त्वं कर्मणा शक्तः कैकेयीवशवर्तिनः।<br>
करिष्यसि पितुर्वाक्यमधर्मिष्ठं विगर्हितम्॥ १२॥<br>
<br>
यदयं किल्बिषाद् भेदः कृतोऽप्येवं न गृह्यते।<br>
जायते तत्र मे दुःखं धर्मसङ्गश्च गर्हितः॥ १३॥<br>
<br>
तवायं धर्मसंयोगो लोकस्यास्य विगर्हितः।<br>
मनसापि कथं कामं कुर्यात् त्वां कामवृत्तयोः।<br>
तयोस्त्वहितयोर्नित्यं शत्र्वोः पित्रभिधानयोः॥ १४॥<br>
<br>
यद्यपि प्रतिपत्तिस्ते दैवी चापि तयोर्मतम्।<br>
तथाप्युपेक्षणीयं ते न मे तदपि रोचते॥ १५॥<br>
<br>
विक्लवो वीर्यहीनो यः स दैवमनुवर्तते।<br>
वीराः सम्भावितात्मानो न दैवं पर्युपासते॥  १६॥<br>
<br>
दैवं पुरुषकारेण यः समर्थः प्रबाधितुम्।<br>
न दैवेन विपन्नार्थः पुरुषः सोऽवसीदति॥ १७॥<br>
<br>
द्रक्ष्यन्ति त्वद्य दैवस्य पौरुषं पुरुषस्य च।<br>
दैवमानुषयोरद्य व्यक्ता व्यक्तिर्भविष्यति॥ १८॥<br>
<br>
अद्य मे पौरुषहतं दैवं द्रक्ष्यन्ति वै जनाः।<br>
यैर्दैवादाहतं तेऽद्य दृष्टं राज्याभिषेचनम्॥ १९॥<br>
<br>
अत्यङ्कुशमिवोद्दामं गजं मदजलोद्धतम्।<br>
प्रधावितमहं दैवं पौरुषेण निवर्तये॥ २०॥<br>
<br>
लोकपालाः समस्तास्ते नाद्य रामाभिषेचनम्।<br>
न च कृत्स्नास्त्रयो लोका विहन्युः किं पुनः पिता॥ २१॥<br>
<br>
यैर्विवासस्तवारण्ये मिथो राजन् समर्थितः।<br>
अरण्ये ते विवत्स्यन्ति चतुर्दश समास्तथा॥  २२॥<br>
<br>
अहं तदाशां धक्ष्यामि पितुस्तस्याश्च या तव।<br>
अभिषेकविघातेन पुत्रराज्याय वर्तते॥ २३॥<br>
<br>
मद‍्बलेन विरुद्धाय न स्याद् दैवबलं तथा।<br>
प्रभविष्यति दुःखाय यथोग्रं पौरुषं मम॥ २४॥<br>
<br>
ऊर्ध्वं वर्षसहस्रान्ते प्रजापाल्यमनन्तरम्।<br>
आर्यपुत्राः करिष्यन्ति वनवासं गते त्वयि॥ २५॥<br>
<br>
पूर्वराजर्षिवृत्त्या हि वनवासोऽभिधीयते।<br>
प्रजा निक्षिप्य पुत्रेषु पुत्रवत् परिपालने॥ २६॥<br>
<br>
स चेद् राजन्यनेकाग्रे राज्यविभ्रमशङ्कया।<br>
नैवमिच्छसि धर्मात्मन् राज्यं राम त्वमात्मनि॥ २७॥<br>
<br>
प्रतिजाने च ते वीर मा भूवं वीरलोकभाक्।<br>
राज्यं च तव रक्षेयमहं वेलेव सागरम्॥ २८॥<br>
<br>
मङ्गलैरभिषिञ्चस्व तत्र त्वं व्यापृतो भव।<br>
अहमेको महीपालानलं वारयितुं बलात्॥ २९॥<br>
<br>
न शोभार्थाविमौ बाहू न धनुर्भूषणाय मे।<br>
नासिराबन्धनार्थाय न शराः स्तम्भहेतवः॥ ३०॥<br>
<br>
अमित्रमथनार्थाय सर्वमेतच्चतुष्टयम्।<br>
न चाहं कामयेऽत्यर्थं यः स्याच्छत्रुर्मतो  मम॥ ३१॥<br>
<br>
असिना तीक्ष्णधारेण विद्युच्चलितवर्चसा।<br>
प्रगृहीतेन वै शत्रुं वज्रिणं वा न कल्पये॥  ३२॥<br>
<br>
खड्गनिष्पेषनिष्पिष्टैर्गहना दुश्चरा च मे।<br>
हस्त्यश्वरथिहस्तोरुशिरोभिर्भविता मही॥ ३३॥<br>
<br>
खड्गधाराहता मेऽद्य दीप्यमाना इवाग्नयः।<br>
पतिष्यन्ति द्विषो भूमौ मेघा इव सविद्युतः॥  ३४॥<br>
<br>
बद्धगोधाङ्गुलित्राणे प्रगृहीतशरासने।<br>
कथं पुरुषमानी स्यात् पुरुषाणां मयि  स्थिते॥ ३५॥<br>
<br>
बहुभिश्चैकमत्यस्यन्नेकेन च बहूञ्जनान्।<br>
विनियोक्ष्याम्यहं बाणान्नृवाजिगजमर्मसु॥  ३६॥<br>
<br>
अद्य मेऽस्त्रप्रभावस्य प्रभावः प्रभविष्यति।<br>
राज्ञश्चाप्रभुतां कर्तुं प्रभुत्वं च तव  प्रभो॥ ३७॥<br>
<br>
अद्य चन्दनसारस्य केयूरामोक्षणस्य च।<br>
वसूनां च विमोक्षस्य सुहृदां पालनस्य च॥  ३८॥<br>
<br>
अनुरूपाविमौ बाहू राम कर्म करिष्यतः।<br>
अभिषेचनविघ्नस्य कर्तॄणां ते निवारणे॥ ३९॥<br>
<br>
ब्रवीहि कोऽद्यैव मया वियुज्यतां<br>
तवासुहृत् प्राणयशःसुहृज्जनैः।<br>
यथा तवेयं वसुधा वशा भवेत्<br>
तथैव मां शाधि तवास्मि किंकरः॥ ४०॥<br>
<br>
विमृज्य बाष्पं परिसान्त्व्य चासकृत्<br>
स लक्ष्मणं राघववंशवर्धनः।<br>
उवाच पित्रोर्वचने व्यवस्थितं<br>
निबोध मामेष हि सौम्य सत्पथः॥ ४१॥<br>
<br>
<b>इत्यार्षे श्रीमद्रामायणे वाल्मीकीये आदिकाव्ये अयोध्याकाण्डे त्रयोविंशः सर्गः ॥२-२३॥</b>
