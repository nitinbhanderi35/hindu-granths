<b>श्रीमद्वाल्मीकियरामायणे अयोध्याकाण्डे द्विचत्वारिंशः सर्गः ॥२-४२॥</b><br>
<br>
यावत् तु निर्यतस्तस्य रजोरूपमदृश्यत।<br>
नैवेक्ष्वाकुवरस्तावत् संजहारात्मचक्षुषी॥ १॥<br>
<br>
यावद् राजा प्रियं पुत्रं पश्यत्यत्यन्तधार्मिकम्।<br>
तावद् व्यवर्धतेवास्य धरण्यां पुत्रदर्शने॥ २॥<br>
<br>
न पश्यति रजोऽप्यस्य यदा रामस्य भूमिपः।<br>
तदार्तश्च निषण्णश्च पपात धरणीतले॥ ३॥<br>
<br>
तस्य दक्षिणमन्वागात् कौसल्या बाहुमङ्गना।<br>
परं चास्यान्वगात् पार्श्वं कैकेयी सा सुमध्यमा॥ ४॥<br>
<br>
तां नयेन च सम्पन्नो धर्मेण विनयेन च।<br>
उवाच राजा कैकेयीं समीक्ष्य  व्यथितेन्द्रियः॥ ५॥<br>
<br>
कैकेयि मामकाङ्गानि मा स्प्राक्षीः पापनिश्चये।<br>
नहि त्वां द्रष्टुमिच्छामि न भार्या न च  बान्धवी॥ ६॥<br>
<br>
ये च त्वामनुजीवन्ति नाहं तेषां न ते मम।<br>
केवलार्थपरां हि त्वां त्यक्तधर्मां त्यजाम्यहम्॥ ७॥<br>
<br>
अगृह्णां यच्च ते पाणिमग्निं पर्यणयं च  यत्।<br>
अनुजानामि तत् सर्वमस्मिंल्लोके परत्र च॥  ८॥<br>
<br>
भरतश्चेत् प्रतीतः स्याद् राज्यं प्राप्यैतदव्ययम्।<br>
यन्मे स दद्यात् पित्रर्थं मा मां तद्दत्तमागमत्॥ ९॥<br>
<br>
अथ रेणुसमुद‍्ध्वस्तं समुत्थाप्य नराधिपम्।<br>
न्यवर्तत तदा देवी कौसल्या शोककर्शिता॥ १०॥<br>
<br>
हत्वेव ब्राह्मणं कामात् स्पृष्ट्वाग्निमिव पाणिना।<br>
अन्वतप्यत धर्मात्मा पुत्रं संचिन्त्य राघवम्॥ ११॥<br>
<br>
निवृत्यैव निवृत्यैव सीदतो रथवर्त्मसु।<br>
राज्ञो नातिबभौ रूपं ग्रस्तस्यांशुमतो यथा॥  १२॥<br>
<br>
विललाप स दुःखार्तः प्रियं पुत्रमनुस्मरन्।<br>
नगरान्तमनुप्राप्तं बुद्‍ध्वा पुत्रमथाब्रवीत्॥ १३॥<br>
<br>
वाहनानां च मुख्यानां वहतां तं ममात्मजम्।<br>
पदानि पथि दृश्यन्ते स महात्मा न दृश्यते॥  १४॥<br>
<br>
यः सुखेनोपधानेषु शेते चन्दनरूषितः।<br>
वीज्यमानो महार्हाभिः स्त्रीभिर्मम सुतोत्तमः॥ १५॥<br>
स नूनं क्वचिदेवाद्य वृक्षमूलमुपाश्रितः।<br>
काष्ठं वा यदि वाश्मानमुपधाय शयिष्यते॥ १६॥<br>
<br>
उत्थास्यति च मेदिन्याः कृपणः पांसुगुण्ठितः।<br>
विनिःश्वसन् प्रस्रवणात् करेणूनामिवर्षभः॥  १७॥<br>
<br>
द्रक्ष्यन्ति नूनं पुरुषा दीर्घबाहुं वनेचराः।<br>
राममुत्थाय गच्छन्तं लोकनाथमनाथवत्॥ १८॥<br>
<br>
सा नूनं जनकस्येष्टा सुता सुखसदोचिता।<br>
कण्टकाक्रमणक्लान्ता वनमद्य गमिष्यति॥ १९॥<br>
<br>
अनभिज्ञा वनानां सा नूनं भयमुपैष्यति।<br>
श्वपदानर्दितं श्रुत्वा गम्भीरं रोमहर्षणम्॥ २०॥<br>
<br>
सकामा भव कैकेयि विधवा राज्यमावस।<br>
नहि तं पुरुषव्याघ्रं विना जीवितुमुत्सहे॥  २१॥<br>
<br>
इत्येवं विलपन् राजा जनौघेनाभिसंवृतः।<br>
अपस्नात इवारिष्टं प्रविवेश गृहोत्तमम्॥  २२॥<br>
<br>
शून्यचत्वरवेश्मान्तां संवृतापणवेदिकाम्।<br>
क्लान्तदुर्बलदुःखार्तां  नात्याकीर्णमहापथाम्॥ २३॥<br>
तामवेक्ष्य पुरीं सर्वां  राममेवानुचिन्तयन्।<br>
विलपन् प्राविशद् राजा गृहं सूर्य  इवाम्बुदम्॥ २४॥<br>
<br>
महाह्रदमिवाक्षोभ्यं सुपर्णेन हृतोरगम्।<br>
रामेण रहितं वेश्म वैदेह्या लक्ष्मणेन च॥  २५॥<br>
<br>
अथ गद्‍गदशब्दस्तु विलपन् वसुधाधिपः।<br>
उवाच मृदु मन्दार्थं वचनं दीनमस्वरम्॥ २६॥<br>
<br>
कौसल्याया गृहं शीघ्रं राममातुर्नयन्तु  माम्।<br>
नह्यन्यत्र ममाश्वासो हृदयस्य भविष्यति॥ २७॥<br>
<br>
इति ब्रुवन्तं राजानमनयन् द्वारदर्शिनः।<br>
कौसल्याया गृहं तत्र न्यवेस्यत विनीतवत्॥ २८॥<br>
<br>
ततस्तत्र प्रविष्टस्य कौसल्याया निवेशनम्।<br>
अधिरुह्यापि शयनं बभूव लुलितं मनः॥ २९॥<br>
<br>
पुत्रद्वयविहीनं च स्नुषया च विवर्जितम्।<br>
अपश्यद् भवनं राजा नष्टचन्द्रमिवाम्बरम्॥ ३०॥<br>
<br>
तच्च दृष्ट्वा महाराजो भुजमुद्यम्य वीर्यवान्।<br>
उच्चैःस्वरेण प्राक्रोशद्धा राम विजहासि नौ॥ ३१॥<br>
<br>
सुखिता बत तं कालं जीविष्यन्ति नरोत्तमाः।<br>
परिष्वजन्तो ये रामं द्रक्ष्यन्ति पुनरागतम्॥ ३२॥<br>
<br>
अथ रात्र्यां प्रपन्नायां कालरात्र्यामिवात्मनः।<br>
अर्धरात्रे दशरथः कौसल्यामिदमब्रवीत्॥ ३३॥<br>
<br>
न त्वां पश्यामि कौसल्ये साधु मां पाणिना स्पृश।<br>
रामं मेऽनुगता दृष्टिरद्यापि न निवर्तते॥  ३४॥<br>
<br>
तं राममेवानुविचिन्तयन्तं<br>
समीक्ष्य देवी शयने नरेन्द्रम्।<br>
उपोपविश्याधिकमार्तरूपा<br>
विनिश्वसन्तं विललाप कृच्छ्रम्॥ ३५॥<br>
<br>
<b>इत्यार्षे श्रीमद्रामायणे वाल्मीकीये आदिकाव्ये अयोध्याकाण्डे द्विचत्वारिंशः सर्गः ॥२-४२॥</b>
