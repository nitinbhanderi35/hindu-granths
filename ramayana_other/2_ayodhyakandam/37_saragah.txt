<b>श्रीमद्वाल्मीकियरामायणे अयोध्याकाण्डे सप्तत्रिंशः सर्गः ॥२-३७॥</b><br>
<br>
महामात्रवचः श्रुत्वा रामो दशरथं तदा।<br>
अभ्यभाषत वाक्यं तु विनयज्ञो विनीतवत्॥ १॥<br>
<br>
त्यक्तभोगस्य मे राजन् वने वन्येन जीवतः।<br>
किं कार्यमनुयात्रेण त्यक्तसङ्गस्य सर्वतः॥ २॥<br>
<br>
यो हि दत्त्वा द्विपश्रेष्ठं कक्ष्यायां कुरुते मनः।<br>
रज्जुस्नेहेन किं तस्य त्यजतः कुञ्जरोत्तमम्॥ ३॥<br>
<br>
तथा मम सतां श्रेष्ठ किं ध्वजिन्या जगत्पते।<br>
सर्वाण्येवानुजानामि चीराण्येवानयन्तु मे॥ ४॥<br>
<br>
खनित्रपिटके चोभे समानयत गच्छत।<br>
चतुर्दश वने वासं वर्षाणि वसतो मम॥ ५॥<br>
<br>
अथ चीराणि कैकेयी स्वयमाहृत्य राघवम्।<br>
उवाच परिधत्स्वेति जनौघे निरपत्रपा॥ ६॥<br>
<br>
स चीरे पुरुषव्याघ्रः कैकेय्याः प्रतिगृह्य ते।<br>
सूक्ष्मवस्त्रमवक्षिप्य मुनिवस्त्राण्यवस्त ह॥ ७॥<br>
<br>
लक्ष्मणश्चापि तत्रैव विहाय वसने शुभे।<br>
तापसाच्छादने चैव जग्राह पितुरग्रतः॥ ८॥<br>
<br>
अथात्मपरिधानार्थं सीता कौशेयवासिनी।<br>
सम्प्रेक्ष्य चीरं संत्रस्ता पृषती  वागुरामिव॥ ९॥<br>
<br>
सा व्यपत्रपमाणेव प्रगृह्य च सुदुर्मनाः।<br>
कैकेय्याः कुशचीरे ते जानकी शुभलक्षणा॥ १०॥<br>
<br>
अश्रुसम्पूर्णनेत्रा च धर्मज्ञा धर्मदर्शिनी।<br>
गन्धर्वराजप्रतिमं भर्तारमिदमब्रवीत्॥ ११॥<br>
<br>
कथं नु चीरं बघ्नन्ति मुनयो वनवासिनः।<br>
इति ह्यकुशला सीता सा मुमोह मुहुर्मुहुः॥  १२॥<br>
<br>
कृत्वा कण्ठे स्म सा चीरमेकमादाय पाणिना।<br>
तस्थौ ह्यकुशला तत्र व्रीडिता जनकात्मजा॥  १३॥<br>
<br>
तस्यास्तत् क्षिप्रमागत्य रामो धर्मभृतां वरः।<br>
चीरं बबन्ध सीतायाः कौशेयस्योपरि स्वयम्॥  १४॥<br>
<br>
रामं प्रेक्ष्य तु सीताया बध्नन्तं चीरमुत्तमम्।<br>
अन्तःपुरचरा नार्यो मुमुचुर्वारि नेत्रजम्॥  १५॥<br>
<br>
ऊचुश्च परमायत्ता रामं ज्वलिततेजसम्।<br>
वत्स नैवं नियुक्तेयं वनवासे मनस्विनी॥ १६॥<br>
<br>
पितुर्वाक्यानुरोधेन गतस्य विजनं वनम्।<br>
तावद् दर्शनमस्या नः सफलं भवतु प्रभो॥ १७॥<br>
<br>
लक्ष्मणेन सहायेन वनं गच्छस्व पुत्रक।<br>
नेयमर्हति कल्याणि वस्तुं तापसवद् वने॥ १८॥<br>
<br>
कुरु नो याचनां पुत्र सीता तिष्ठतु भामिनी।<br>
धर्मनित्यः स्वयं स्थातुं न हीदानीं त्वमिच्छसि॥ १९॥<br>
<br>
तासामेवंविधा वाचः शृण्वन् दशरथात्मजः।<br>
बबन्धैव तथा चीरं सीतया तुल्यशीलया॥ २०॥<br>
<br>
चीरे गृहीते तु तया सबाष्पो नृपतेर्गुरुः।<br>
निवार्य सीतां कैकेयीं वसिष्ठो वाक्यमब्रवीत्॥ २१॥<br>
<br>
अतिप्रवृत्ते दुर्मेधे कैकेयि कुलपांसनि।<br>
वञ्चयित्वा तु राजानं न प्रमाणेऽवतिष्ठसि॥ २२॥<br>
<br>
न गन्तव्यं वनं देव्या सीतया शीलवर्जिते।<br>
अनुष्ठास्यति रामस्य सीता प्रकृतमासनम्॥ २३॥<br>
<br>
आत्मा हि दाराः सर्वेषां दारसंग्रहवर्तिनाम्।<br>
आत्मेयमिति रामस्य पालयिष्यति मेदिनीम्॥ २४॥<br>
<br>
अथ यास्यति वैदेही वनं रामेण संगता।<br>
वयमत्रानुयास्यामः पुरं चेदं गमिष्यति॥ २५॥<br>
<br>
अन्तपालाश्च यास्यन्ति सदारो यत्र राघवः।<br>
सहोपजीव्यं राष्ट्रं च पुरं च सपरिच्छदम्॥ २६॥<br>
<br>
भरतश्च सशत्रुघ्नश्चीरवासा वनेचरः।<br>
वने वसन्तं काकुत्स्थमनुवत्स्यति पूर्वजम्॥ २७॥<br>
<br>
ततः शून्यां गतजनां वसुधां पादपैः सह।<br>
त्वमेका शाधि दुर्वृत्ता प्रजानामहिते स्थिता॥ २८॥<br>
<br>
न हि तद् भविता राष्ट्रं यत्र रामो न भूपतिः।<br>
तद् वनं भविता राष्ट्रं यत्र रामो निवत्स्यति॥ २९॥<br>
<br>
न ह्यदत्तां महीं पित्रा भरतः शास्तुमिच्छति।<br>
त्वयि वा पुत्रवद् वस्तुं यदि जातो महीपतेः॥ ३०॥<br>
<br>
यद्यपि त्वं क्षितितलाद् गगनं चोत्पतिष्यसि।<br>
पितृवंशचरित्रज्ञः सोऽन्यथा न करिष्यति॥ ३१॥<br>
<br>
तत् त्वया पुत्रगर्धिन्या पुत्रस्य कृतमप्रियम्।<br>
लोके नहि स विद्येत यो न राममनुव्रतः॥ ३२॥<br>
<br>
द्रक्ष्यस्यद्यैव कैकेयि पशुव्यालमृगद्विजान्।<br>
गच्छतः सह रामेण पादपांश्च तदुन्मुखान्॥ ३३॥<br>
<br>
अथोत्तमान्याभरणानि देवि<br>
देहि स्नुषायै व्यपनीय चीरम्।<br>
न चीरमस्याः प्रविधीयतेति<br>
न्यवारयत् तद् वसनं वसिष्ठः॥ ३४॥<br>
<br>
एकस्य रामस्य वने निवास-<br>
स्त्वया वृतः केकयराजपुत्रि।<br>
विभूषितेयं प्रतिकर्मनित्या<br>
वसत्वरण्ये सह राघवेण॥ ३५॥<br>
<br>
यानैश्च मुख्यैः परिचारकैश्च<br>
सुसंवृता गच्छतु राजपुत्री।<br>
वस्त्रैश्च सर्वैः सहितैर्विधानै-<br>
र्नेयं वृता ते वरसम्प्रदाने॥ ३६॥<br>
<br>
तस्मिंस्तथा जल्पति विप्रमुख्ये<br>
गुरौ नृपस्याप्रतिमप्रभावे।<br>
नैव स्म सीता विनिवृत्तभावा<br>
प्रियस्य भर्तुः प्रतिकारकामा॥ ३७॥<br>
<br>
<b>इत्यार्षे श्रीमद्रामायणे वाल्मीकीये आदिकाव्ये अयोध्याकाण्डे सप्तत्रिंशः सर्गः ॥२-३७॥</b>
