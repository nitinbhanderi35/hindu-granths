<b>श्रीमद्वाल्मीकियरामायणे अयोध्याकाण्डे द्वितीयः सर्गः ॥२-२॥</b><br>
<br>
ततः परिषदं सर्वामामन्त्र्य वसुधाधिपः।<br>
हितमुद्धर्षणं चैवमुवाच प्रथितं वचः॥ १॥<br>
<br>
दुन्दुभिस्वरकल्पेन गम्भीरेणानुनादिना।<br>
स्वरेण महता राजा जीमूत इव नादयन्॥ २॥<br>
<br>
राजलक्षणयुक्तेन कान्तेनानुपमेन च।<br>
उवाच रसयुक्तेन स्वरेण नृपतिर्नृपान्॥ ३॥<br>
<br>
विदितं भवतामेतद् यथा मे राज्यमुत्तमम्।<br>
पूर्वकैर्मम राजेन्द्रैः सुतवत् परिपालितम्॥ ४॥<br>
<br>
सोऽहमिक्ष्वाकुभिः सर्वैर्नरेन्द्रैः प्रतिपालितम्।<br>
श्रेयसा योक्तुमिच्छामि सुखार्हमखिलं जगत्॥  ५॥<br>
<br>
मयाप्याचरितं पूर्वैः पन्थानमनुगच्छता।<br>
प्रजा नित्यमनिद्रेण यथाशक्त्यभिरक्षिताः॥  ६॥<br>
<br>
इदं शरीरं कृत्स्नस्य लोकस्य चरता हितम्।<br>
पाण्डुरस्यातपत्रस्य च्छायायां जरितं मया॥  ७॥<br>
<br>
प्राप्य वर्षसहस्राणि बहून्यायूंषि जीवतः।<br>
जीर्णस्यास्य शरीरस्य विश्रान्तिमभिरोचये॥  ८॥<br>
<br>
राजप्रभावजुष्टां च दुर्वहामजितेन्द्रियैः।<br>
परिश्रान्तोऽस्मि लोकस्य गुर्वीं धर्मधुरं वहन्॥ ९॥<br>
<br>
सोऽहं विश्राममिच्छामि पुत्रं कृत्वा प्रजाहिते।<br>
संनिकृष्टानिमान् सर्वाननुमान्य द्विजर्षभान्॥ १०॥<br>
<br>
अनुजातो हि मां सर्वैर्गुणैः श्रेष्ठो ममात्मजः।<br>
पुरन्दरसमो वीर्ये रामः परपुरंजयः॥ ११॥<br>
<br>
तं चन्द्रमिव पुष्येण युक्तं धर्मभृतां वरम्।<br>
यौवराज्ये नियोक्तास्मि प्रातः पुरुषपुङ्गवम्॥ १२॥<br>
<br>
अनुरूपः स वो नाथो लक्ष्मीवाँल्लक्ष्मणाग्रजः।<br>
त्रैलोक्यमपि नाथेन येन स्यान्नाथवत्तरम्॥  १३॥<br>
<br>
अनेन श्रेयसा सद्यः संयोक्ष्येऽहमिमां महीम्।<br>
गतक्लेशो भविष्यामि सुते तस्मिन् निवेश्य  वै॥ १४॥<br>
<br>
यदिदं मेऽनुरूपार्थं मया साधु सुमन्त्रितम्।<br>
भवन्तो मेऽनुमन्यन्तां कथं वा करवाण्यहम्॥  १५॥<br>
<br>
यद्यप्येषा मम प्रीतिर्हितमन्यद् विचिन्त्यताम्।<br>
अन्या मध्यस्थचिन्ता तु विमर्दाभ्यधिकोदया॥  १६॥<br>
<br>
इति ब्रुवन्तं मुदिताः प्रत्यनन्दन् नृपा नृपम्।<br>
वृष्टिमन्तं महामेघं नर्दन्त इव बर्हिणः॥  १७॥<br>
<br>
स्निग्धोऽनुनादः संजज्ञे ततो हर्षसमीरितः।<br>
जनौघोद‍्घुष्टसंनादो मेदिनीं कम्पयन्निव॥  १८॥<br>
<br>
तस्य धर्मार्थविदुषो भावमाज्ञाय सर्वशः।<br>
ब्राह्मणा बलमुख्याश्च पौरजानपदैः सह॥ १९॥<br>
समेत्य ते मन्त्रयितुं समतागतबुद्धयः।<br>
ऊचुश्च मनसा ज्ञात्वा वृद्धं दशरथं नृपम्॥  २०॥<br>
<br>
अनेकवर्षसाहस्रो वृद्धस्त्वमसि पार्थिव।<br>
स रामं युवराजानमभिषिञ्चस्व पार्थिवम्॥ २१॥<br>
<br>
इच्छामो हि महाबाहुं रघुवीरं महाबलम्।<br>
गजेन महता यान्तं रामं छत्रावृताननम्॥ २२॥<br>
<br>
इति तद्वचनं श्रुत्वा राजा तेषां मनःप्रियम्।<br>
अजानन्निव जिज्ञासुरिदं वचनमब्रवीत्॥ २३॥<br>
<br>
श्रुत्वैतद् वचनं यन्मे राघवं पतिमिच्छथ।<br>
राजानः संशयोऽयं मे तदिदं ब्रूत तत्त्वतः॥  २४॥<br>
<br>
कथं नु मयि धर्मेण पृथिवीमनुशासति।<br>
भवन्तो द्रष्टुमिच्छन्ति युवराजं महाबलम्॥  २५॥<br>
<br>
ते तमूचुर्महात्मानः पौरजानपदैः सह।<br>
बहवो नृप कल्याणगुणाः सन्ति सुतस्य ते॥ २६॥<br>
<br>
गुणान् गुणवतो देव देवकल्पस्य धीमतः।<br>
प्रियानानन्दनान् कृत्स्नान् प्रवक्ष्यामोऽद्य तान्शृणु॥ २७॥<br>
<br>
दिव्यैर्गुणैः शक्रसमो रामः सत्यपराक्रमः।<br>
इक्ष्वाकुभ्योऽपि सर्वेभ्यो ह्यतिरिक्तो विशाम्पते॥ २८॥<br>
<br>
रामः सत्पुरुषो लोके सत्यः सत्यपरायणः।<br>
साक्षाद् रामाद् विनिर्वृत्तो धर्मश्चापि श्रिया सह॥ २९॥<br>
<br>
प्रजासुखत्वे चन्द्रस्य वसुधायाः क्षमागुणैः।<br>
बुद‍्ध्या बृहस्पतेस्तुल्यो वीर्ये साक्षाच्छचीपतेः॥ ३०॥<br>
<br>
धर्मज्ञः सत्यसंधश्च शीलवाननसूयकः।<br>
क्षान्तः सान्त्वयिता श्लक्ष्णः कृतज्ञो विजितेन्द्रियः॥ ३१॥<br>
मृदुश्च स्थिरचित्तश्च सदा भव्योऽनसूयकः।<br>
प्रियवादी च भूतानां सत्यवादी च राघवः॥ ३२॥<br>
<br>
बहुश्रुतानां वृद्धानां ब्राह्मणानामुपासिता।<br>
तेनास्येहातुला कीर्तिर्यशस्तेजश्च वर्धते॥  ३३॥<br>
<br>
देवासुरमनुष्याणां सर्वास्त्रेषु विशारदः।<br>
सम्यग् विद्याव्रतस्नातो यथावत् साङ्गवेदवित्॥ ३४॥<br>
<br>
गान्धर्वे च भुवि श्रेष्ठो बभूव भरताग्रजः।<br>
कल्याणाभिजनः साधुरदीनात्मा महामतिः॥ ३५॥<br>
<br>
द्विजैरभिविनीतश्च श्रेष्ठैर्धर्मार्थनैपुणैः।<br>
यदा व्रजति संग्रामं ग्रामार्थे नगरस्य वा॥  ३६॥<br>
गत्वा सौमित्रिसहितो नाविजित्य निवर्तते।<br>
<br>
संग्रामात् पुनरागत्य कुञ्जरेण रथेन वा॥  ३७॥<br>
पौरान् स्वजनवन्नित्यं कुशलं परिपृच्छति।<br>
पुत्रेष्वग्निषु दारेषु प्रेष्यशिष्यगणेषु  च॥ ३८॥<br>
<br>
निखिलेनानुपूर्व्या च पिता पुत्रानिवौरसान्।<br>
शुश्रूषन्ते च वः शिष्याः कच्चिद् वर्मसु दंशिताः॥ ३९॥<br>
इति वः पुरुषव्याघ्रः सदा रामोऽभिभाषते।<br>
<br>
व्यसनेषु मनुष्याणां भृशं भवति दुःखितः॥  ४०॥<br>
उत्सवेषु च सर्वेषु पितेव परितुष्यति।<br>
<br>
सत्यवादी महेष्वासो वृद्धसेवी जितेन्द्रियः॥ ४१॥<br>
स्मितपूर्वाभिभाषी च धर्मं सर्वात्मनाश्रितः।<br>
सम्यग्योक्ता श्रेयसां च न विगृह्यकथारुचिः॥ ४२॥<br>
<br>
उत्तरोत्तरयुक्तौ च वक्ता वाचस्पतिर्यथा।<br>
सुभ्रूरायतताम्राक्षः साक्षाद् विष्णुरिव  स्वयम्॥ ४३॥<br>
<br>
रामो लोकाभिरामोऽयं शौर्यवीर्यपराक्रमैः।<br>
प्रजापालनसंयुक्तो न रागोपहतेन्द्रियः॥ ४४॥<br>
<br>
शक्तस्त्रैलोक्यमप्येष भोक्तुं किं नु महीमिमाम्।<br>
नास्य क्रोधः प्रसादश्च निरर्थोऽस्ति कदाचन॥ ४५॥<br>
<br>
हन्त्येष नियमाद् वध्यानवध्येषु न कुप्यति।<br>
युनक्त्यर्थैः प्रहृष्टश्च तमसौ यत्र तुष्यति॥ ४६॥<br>
<br>
दान्तैः सर्वप्रजाकान्तैः प्रीतिसंजननैर्नृणाम्।<br>
गुणैर्विरोचते रामो दीप्तः सूर्य इवांशुभिः॥ ४७॥<br>
<br>
तमेवंगुणसम्पन्नं रामं सत्यपराक्रमम्।<br>
लोकपालोपमं नाथमकामयत मेदिनी॥ ४८॥<br>
<br>
वत्सः श्रेयसि जातस्ते दिष्ट्यासौ तव राघवः।<br>
दिष्ट्या पुत्रगुणैर्युक्तो मारीच इव कश्यपः॥ ४९॥<br>
<br>
बलमारोग्यमायुश्च रामस्य विदितात्मनः।<br>
देवासुरमनुष्येषु सगन्धर्वोरगेषु च॥ ५०॥<br>
<br>
आशंसते जनः सर्वो राष्ट्रे पुरवरे तथा।<br>
आभ्यन्तरश्च बाह्यश्च पौरजानपदो जनः॥ ५१॥<br>
<br>
स्त्रियो वृद्धास्तरुण्यश्च सायं प्रातः समाहिताः।<br>
सर्वा देवान्नमस्यन्ति रामस्यार्थे मनस्विनः।<br>
तेषां तद् याचितं देव त्वत्प्रसादात्समृद्ध्यताम्॥ ५२॥<br>
<br>
राममिन्दीवरश्यामं सर्वशत्रुनिबर्हणम्।<br>
पश्यामो यौवराज्यस्थं तव राजोत्तमात्मजम्॥  ५३॥<br>
<br>
तं देवदेवोपममात्मजं ते<br>
सर्वस्य लोकस्य हिते निविष्टम्।<br>
हिताय नः क्षिप्रमुदारजुष्टं<br>
मुदाभिषेक्तुं वरद त्वमर्हसि॥ ५४॥<br>
<br>
<b>इत्यार्षे श्रीमद्रामायणे वाल्मीकीये आदिकाव्ये अयोध्याकाण्डे द्वितीयः सर्गः ॥२-२॥</b>
