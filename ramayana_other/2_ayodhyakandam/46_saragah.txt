<b>श्रीमद्वाल्मीकियरामायणे अयोध्याकाण्डे षड्चत्वारिंशः सर्गः ॥२-४६॥</b><br>
<br>
ततस्तु तमसातीरं रम्यमाश्रित्य राघवः।<br>
सीतामुद्वीक्ष्य सौमित्रिमिदं वचनमब्रवीत्॥ १॥<br>
<br>
इयमद्य निशा पूर्वा सौमित्रे प्रहिता वनम्।<br>
वनवासस्य भद्रं ते न चोत्कण्ठितुमर्हसि॥ २॥<br>
<br>
पश्य शून्यान्यरण्यानि रुदन्तीव समन्ततः।<br>
यथानिलयमायद्भिर्निलीनानि मृगद्विजैः॥ ३॥<br>
<br>
अद्यायोध्या तु नगरी राजधानी पितुर्मम।<br>
सस्त्रीपुंसा गतानस्मान् शोचिष्यति न संशयः॥ ४॥<br>
<br>
अनुरक्ता हि मनुजा राजानं बहुभिर्गुणैः।<br>
त्वां च मां च नरव्याघ्र शत्रुघ्नभरतौ तथा॥ ५॥<br>
<br>
पितरं चानुशोचामि मातरं च यशस्विनीम्।<br>
अपि नान्धौ भवेतां नौ रुदन्तौ तावभीक्ष्णशः॥ ६॥<br>
<br>
भरतः खलु धर्मात्मा पितरं मातरं च मे।<br>
धर्मार्थकामसहितैर्वाक्यैराश्वासयिष्यति॥ ७॥<br>
<br>
भरतस्यानृशंसत्वं संचिन्त्याहं पुनः पुनः।<br>
नानुशोचामि पितरं मातरं च महाभुज॥ ८॥<br>
<br>
त्वया कार्यं नरव्याघ्र मामनुव्रजता कृतम्।<br>
अन्वेष्टव्या हि वैदेह्या रक्षणार्थं सहायता॥ ९॥<br>
<br>
अद्भिरेव हि सौमित्रे वत्स्याम्यद्य निशामिमाम्।<br>
एतद्धि रोचते मह्यं वन्येऽपि विविधे सति॥ १०॥<br>
<br>
एवमुक्त्वा तु सौमित्रिं सुमन्त्रमपि राघवः।<br>
अप्रमत्तस्त्वमश्वेषु भव सौम्येत्युवाच ह॥ ११॥<br>
<br>
सोऽश्वान् सुमन्त्रः संयम्य सूर्येऽस्तं समुपागते।<br>
प्रभूतयवसान् कृत्वा बभूव प्रत्यनन्तरः॥ १२॥<br>
<br>
उपास्य तु शिवां संध्यां दृष्ट्वा रात्रिमुपागताम्।<br>
रामस्य शयनं चक्रे सूतः सौमित्रिणा सह॥ १३॥<br>
<br>
तां शय्यां तमसातीरे वीक्ष्य वृक्षदलैर्वृताम्।<br>
रामः सौमित्रिणा सार्धं सभार्यः संविवेश ह॥ १४॥<br>
<br>
सभार्यं सम्प्रसुप्तं तु श्रान्तं सम्प्रेक्ष्य लक्ष्मणः।<br>
कथयामास सूताय रामस्य विविधान् गुणान्॥ १५॥<br>
<br>
जाग्रतोरेव तां रात्रिं सौमित्रेरुदितो रविः।<br>
सूतस्य तमसातीरे रामस्य ब्रुवतो गुणान्॥ १६॥<br>
<br>
गोकुलाकुलतीरायास्तमसाया विदूरतः।<br>
अवसत् तत्र तां रात्रिं रामः प्रकृतिभिः सह॥ १७॥<br>
<br>
उत्थाय च महातेजाः प्रकृतीस्ता निशाम्य च।<br>
अब्रवीद् भ्रातरं रामो लक्ष्मणं पुण्यलक्षणम्॥ १८॥<br>
<br>
अस्मद्‍व्यपेक्षान् सौमित्रे निर्व्यपेक्षान् गृहेष्वपि।<br>
वृक्षमूलेषु संसक्तान् पश्य लक्ष्मण साम्प्रतम्॥ १९॥<br>
<br>
यथैते नियमं पौराः कुर्वन्त्यस्मन्निवर्तने।<br>
अपि प्राणान् न्यसिष्यन्ति न तु त्यक्ष्यन्ति निश्चयम्॥ २०॥<br>
<br>
यावदेव तु संसुप्तास्तावदेव वयं लघु।<br>
रथमारुह्य गच्छामः पन्थानमकुतोभयम्॥ २१॥<br>
<br>
अतो भूयोऽपि नेदानीमिक्ष्वाकुपुरवासिनः।<br>
स्वपेयुरनुरक्ता मा वृक्षमूलेषु संश्रिताः॥ २२॥<br>
<br>
पौरा ह्यात्मकृताद् दुःखाद् विप्रमोच्या नृपात्मजैः।<br>
न तु खल्वात्मना योज्या दुःखेन पुरवासिनः॥ २३॥<br>
<br>
अब्रवील्लक्ष्मणो रामं साक्षाद् धर्ममिव स्थितम्।<br>
रोचते मे तथा प्राज्ञ क्षिप्रमारुह्यतामिति॥ २४॥<br>
<br>
अथ रामोऽब्रवीत् सूतं शीघ्रं संयुज्यतां रथः।<br>
गमिष्यामि ततोऽरण्यं गच्छ शीघ्रमितः प्रभो॥ २५॥<br>
<br>
सूतस्ततः संत्वरितः स्यन्दनं तैर्हयोत्तमैः।<br>
योजयित्वा तु रामस्य प्राञ्जलिः प्रत्यवेदयत्॥ २६॥<br>
<br>
अयं युक्तो महाबाहो रथस्ते रथिनां वर।<br>
त्वरयाऽऽरोह भद्रं ते ससीतः सहलक्ष्मणः॥ २७॥<br>
<br>
तं स्यन्दनमधिष्ठाय राघवः सपरिच्छदः।<br>
शीघ्रगामाकुलावर्तां तमसामतरन्नदीम्॥ २८॥<br>
<br>
स संतीर्य महाबाहुः श्रीमान् शिवमकण्टकम्।<br>
प्रापद्यत महामार्गमभयं भयदर्शिनाम्॥ २९॥<br>
<br>
मोहनार्थं तु पौराणां सूतं रामोऽब्रवीद् वचः।<br>
उदङ्मुखः प्रयाहि त्वं रथमारुह्य सारथे॥ ३०॥<br>
मुहूर्तं त्वरितं गत्वा निवर्तय रथं पुनः।<br>
यथा न विद्युः पौरा मां तथा कुरु समाहितः॥ ३१॥<br>
<br>
रामस्य तु वचः श्रुत्वा तथा चक्रे च सारथिः।<br>
प्रत्यागम्य च रामस्य स्यन्दनं प्रत्यवेदयत्॥ ३२॥<br>
<br>
तौ सम्प्रयुक्तं तु रथं समास्थितौ<br>
तदा ससीतौ रघुवंशवर्धनौ।<br>
प्रचोदयामास ततस्तुरंगमान्<br>
स सारथिर्येन पथा तपोवनम्॥ ३३॥<br>
<br>
ततः समास्थाय रथं महारथः<br>
ससारथिर्दाशरथिर्वनं ययौ।<br>
उदङ्मुखं तं तु रथं चकार<br>
प्रयाणमाङ्गल्यनिमित्तदर्शनात्॥ ३४॥<br>
<br>
<b>इत्यार्षे श्रीमद्रामायणे वाल्मीकीये आदिकाव्ये अयोध्याकाण्डे षड्चत्वारिंशः सर्गः ॥२-४६॥</b>
