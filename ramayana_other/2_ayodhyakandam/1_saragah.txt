<br>
<b>श्रीमद्वाल्मीकियरामायणे अयोध्याकाण्डे प्रथमः सर्गः ॥२-१॥</b><br>
<br>
गच्छता मातुलकुलं भरतेन तदानघः।<br>
शत्रुघ्नो नित्यशत्रुघ्नो नीतः प्रीतिपुरस्कृतः॥ १॥<br>
<br>
स तत्र न्यवसद् भ्रात्रा सह सत्कारसत्कृतः।<br>
मातुलेनाश्वपतिना पुत्रस्नेहेन लालितः॥ २॥<br>
<br>
तत्रापि निवसन्तौ तौ तर्प्यमाणौ च कामतः।<br>
भ्रातरौ स्मरतां वीरौ वृद्धं दशरथं नृपम्॥  ३॥<br>
<br>
राजापि तौ महातेजाः सस्मार प्रोषितौ सुतौ।<br>
उभौ भरतशत्रुघ्नौ महेन्द्रवरुणोपमौ॥ ४॥<br>
<br>
सर्व एव तु तस्येष्टाश्चत्वारः पुरुषर्षभाः।<br>
स्वशरीराद् विनिर्वृत्ताश्चत्वार इव बाहवः॥  ५॥<br>
<br>
तेषामपि महातेजा रामो रतिकरः पितुः।<br>
स्वयम्भूरिव भूतानां बभूव गुणवत्तरः॥ ६॥<br>
<br>
स हि देवैरुदीर्णस्य रावणस्य वधार्थिभिः।<br>
अर्थितो मानुषे लोके जज्ञे विष्णुः सनातनः॥  ७॥<br>
<br>
कौसल्या शुशुभे तेन पुत्रेणामिततेजसा।<br>
यथा वरेण देवानामदितिर्वज्रपाणिना॥ ८॥<br>
<br>
स हि रूपोपपन्नश्च वीर्यवाननसूयकः।<br>
भूमावनुपमः सूनुर्गुणैर्दशरथोपमः॥ ९॥<br>
<br>
स च नित्यं प्रशान्तात्मा मृदुपूर्वं च भाषते।<br>
उच्यमानोऽपि परुषं नोत्तरं प्रतिपद्यते॥  १०॥<br>
<br>
कदाचिदुपकारेण कृतेनैकेन तुष्यति।<br>
न स्मरत्यपकाराणां शतमप्यात्मवत्तया॥ ११॥<br>
<br>
शीलवृद्धैर्ज्ञानवृद्धैर्वयोवृद्धैश्च सज्जनैः।<br>
कथयन्नास्त वै नित्यमस्त्रयोग्यान्तरेष्वपि॥ १२॥<br>
<br>
बुद्धिमान् मधुराभाषी पूर्वभाषी प्रियंवदः।<br>
वीर्यवान्न च वीर्येण महता स्वेन विस्मितः॥  १३॥<br>
<br>
न चानृतकथो विद्वान् वृद्धानां प्रतिपूजकः।<br>
अनुरक्तः प्रजाभिश्च प्रजाश्चाप्यनुरज्यते॥  १४॥<br>
<br>
सानुक्रोशो जितक्रोधो ब्राह्मणप्रतिपूजकः।<br>
दीनानुकम्पी धर्मज्ञो नित्यं प्रग्रहवान्  शुचिः॥ १५॥<br>
<br>
कुलोचितमतिः क्षात्रं स्वधर्मं बहु मन्यते।<br>
मन्यते परया प्रीत्या महत् स्वर्गफलं ततः॥  १६॥<br>
<br>
नाश्रेयसि रतो यश्च न विरुद्धकथारुचिः।<br>
उत्तरोत्तरयुक्तीनां वक्ता वाचस्पतिर्यथा॥  १७॥<br>
<br>
अरोगस्तरुणो वाग्मी वपुष्मान् देशकालवित्।<br>
लोके पुरुषसारज्ञः साधुरेको विनिर्मितः॥  १८॥<br>
<br>
स तु श्रेष्ठैर्गुणैर्युक्तः प्रजानां पार्थिवात्मजः।<br>
बहिश्चर इव प्राणो बभूव गुणतः प्रियः॥ १९॥<br>
<br>
सर्वविद्याव्रतस्नातो यथावत् साङ्गवेदवित्।<br>
इष्वस्त्रे च पितुः श्रेष्ठो बभूव भरताग्रजः॥ २०॥<br>
<br>
कल्याणाभिजनः साधुरदीनः सत्यवागृजुः।<br>
वृद्धैरभिविनीतश्च द्विजैर्धर्मार्थदर्शिभिः॥ २१॥<br>
<br>
धर्मकामार्थतत्त्वज्ञः स्मृतिमान् प्रतिभानवान्।<br>
लौकिके समयाचारे कृतकल्पो विशारदः॥ २२॥<br>
<br>
निभृतः संवृताकारो गुप्तमन्त्रः सहायवान्।<br>
अमोघक्रोधहर्षश्च त्यागसंयमकालवित्॥ २३॥<br>
<br>
दृढभक्तिः स्थिरप्रज्ञो नासद्‍ग्राही न  दुर्वचः।<br>
निस्तन्द्रीरप्रमत्तश्च स्वदोषपरदोषवित्॥  २४॥<br>
<br>
शास्त्रज्ञश्च कृतज्ञश्च पुरुषान्तरकोविदः।<br>
यः प्रग्रहानुग्रहयोर्यथान्यायं विचक्षणः॥  २५॥<br>
<br>
सत्संग्रहानुग्रहणे स्थानविन्निग्रहस्य च।<br>
आयकर्मण्युपायज्ञः संदृष्टव्ययकर्मवित्॥  २६॥<br>
<br>
श्रैष्ठ्यं चास्त्रसमूहेषु प्राप्तो व्यामिश्रकेषु च।<br>
अर्थधर्मौ च संगृह्य सुखतन्त्रो न चालसः॥  २७॥<br>
<br>
वैहारिकाणां शिल्पानां विज्ञातार्थविभागवित्।<br>
आरोहे विनये चैव युक्तो वारणवाजिनाम्॥ २८॥<br>
<br>
धनुर्वेदविदां श्रेष्ठो लोकेऽतिरथसम्मतः।<br>
अभियाता प्रहर्ता च सेनानयविशारदः॥ २९॥<br>
<br>
अप्रधृष्यश्च संग्रामे क्रुद्धैरपि सुरासुरैः।<br>
अनसूयो जितक्रोधो न दृप्तो न च मत्सरी॥ ३०॥<br>
<br>
नावज्ञेयश्च भूतानां न च कालवशानुगः।<br>
एवं श्रेष्ठैर्गुणैर्युक्तः प्रजानां पार्थिवात्मजः॥ ३१॥<br>
सम्मतस्त्रिषु लोकेषु वसुधायाः क्षमागुणैः।<br>
बुद्ध्या बृहस्पतेस्तुल्यो वीर्ये चापि शचीपतेः॥ ३२॥<br>
<br>
तथा सर्वप्रजाकान्तैः प्रीतिसंजननैः पितुः।<br>
गुणैर्विरुरुचे रामो दीप्तः सूर्य इवांशुभिः॥ ३३॥<br>
<br>
तमेवंवृत्तसम्पन्नमप्रधृष्यपराक्रमम्।<br>
लोकनाथोपमं नाथमकामयत मेदिनी॥ ३४॥<br>
<br>
एतैस्तु बहुभिर्युक्तं गुणैरनुपमैः सुतम्।<br>
दृष्ट्वा दशरथो राजा चक्रे चिन्तां परंतपः॥  ३५॥<br>
<br>
अथ राज्ञो बभूवैव वृद्धस्य चिरजीविनः।<br>
प्रीतिरेषा कथं रामो राजा स्यान्मयि जीवति॥  ३६॥<br>
<br>
एषा ह्यस्य परा प्रीतिर्हृदि सम्परिवर्तते।<br>
कदा नाम सुतं द्रक्ष्याम्यभिषिक्तमहं प्रियम्॥ ३७॥<br>
<br>
वृद्धिकामो हि लोकस्य सर्वभूतानुकम्पकः।<br>
मत्तः प्रियतरो लोके पर्जन्य इव वृष्टिमान्॥ ३८॥<br>
<br>
यमशक्रसमो वीर्ये बृहस्पतिसमो मतौ।<br>
महीधरसमो धृत्यां मत्तश्च गुणवत्तरः॥ ३९॥<br>
<br>
महीमहमिमां कृत्स्नामधितिष्ठन्तमात्मजम्।<br>
अनेन वयसा दृष्ट्वा यथा स्वर्गमवाप्नुयाम्॥  ४०॥<br>
<br>
इत्येवं  विविधैस्तैस्तैरन्यपार्थिवदुर्लभैः।<br>
शिष्टैरपरिमेयैश्च लोके लोकोत्तरैर्गुणैः॥  ४१॥<br>
तं समीक्ष्य तदा राजा युक्तं समुदितैर्गुणैः।<br>
निश्चित्य सचिवैः सार्धं यौवराज्यममन्यत॥  ४२॥<br>
<br>
दिव्यन्तरिक्षे भूमौ च घोरमुत्पातजं भयम्।<br>
संचचक्षेऽथ मेधावी शरीरे चात्मनो जराम्॥  ४३॥<br>
<br>
पूर्णचन्द्राननस्याथ शोकापनुदमात्मनः।<br>
लोके रामस्य बुबुधे सम्प्रियत्वं महात्मनः॥  ४४॥<br>
<br>
आत्मनश्च प्रजानां च श्रेयसे च प्रियेण च।<br>
प्राप्ते काले स धर्मात्मा भक्त्या त्वरितवान् नृपः॥ ४५॥<br>
<br>
नानानगरवास्तव्यान् पृथग्जानपदानपि।<br>
समानिनाय मेदिन्यां प्रधानान् पृथिवीपतिः॥  ४६॥<br>
<br>
तान् वेश्मनानाभरणैर्यथार्हं प्रतिपूजितान्।<br>
ददर्शालंकृतो राजा प्रजापतिरिव प्रजाः॥ ४७॥<br>
<br>
न तु केकयराजानं जनकं वा नराधिपः।<br>
त्वरया चानयामास पश्चात्तौ श्रोष्यतः प्रियम्॥ ४८॥<br>
<br>
अथोपविष्टे नृपतौ तस्मिन् परपुरार्दने।<br>
ततः प्रविविशुः शेषा राजानो लोकसम्मताः॥  ४९॥<br>
<br>
अथ राजवितीर्णेषु विविधेष्वासनेषु च।<br>
राजानमेवाभिमुखा निषेदुर्नियता नृपाः॥ ५०॥<br>
<br>
स लब्धमानैर्विनयान्वितैर्नृपैः<br>
पुरालयैर्जानपदैश्च मानवैः।<br>
उपोपविष्टैर्नृपतिर्वृतो बभौ<br>
सहस्रचक्षुर्भगवानिवामरैः॥ ५१॥<br>
<br>
<b>इत्यार्षे श्रीमद्रामायणे वाल्मीकीये आदिकाव्ये अयोध्याकाण्डे प्रथमः सर्गः ॥२-१॥</b>
