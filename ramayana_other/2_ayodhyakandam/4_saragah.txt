<b>श्रीमद्वाल्मीकियरामायणे अयोध्याकाण्डे चतुर्थः सर्गः ॥२-४॥</b><br>
<br>
गतेष्वथ नृपो भूयः पौरेषु सह मन्त्रिभिः।<br>
मन्त्रयित्वा ततश्चक्रे निश्चयज्ञः स निश्चयम्॥ १॥<br>
<br>
श्व एव पुष्यो भविता श्वोऽभिषेच्यस्तु मे  सुतः।<br>
रामो राजीवपत्राक्षो युवराज इति प्रभुः॥ २॥<br>
<br>
अथान्तर्गृहमाविश्य राजा दशरथस्तदा।<br>
सूतमामन्त्रयामास रामं पुनरिहानय॥ ३॥<br>
<br>
प्रतिगृह्य तु तद्वाक्यं सूतः पुनरुपाययौ।<br>
रामस्य भवनं शीघ्रं राममानयितुं पुनः॥ ४॥<br>
<br>
द्वाःस्थैरावेदितं तस्य रामायागमनं पुनः।<br>
श्रुत्वैव चापि रामस्तं प्राप्तं शङ्कान्वितोऽभवत्॥ ५॥<br>
<br>
प्रवेश्य चैनं त्वरितो रामो वचनमब्रवीत्।<br>
यदागमनकृत्यं ते भूयस्तद‍्ब्रूह्यशेषतः॥ ६॥<br>
<br>
तमुवाच ततः सूतो राजा त्वां द्रष्टुमिच्छति।<br>
श्रुत्वा प्रमाणं तत्र त्वं गमनायेतराय वा॥  ७॥<br>
<br>
इति सूतवचः श्रुत्वा रामोऽपि त्वरयान्वितः।<br>
प्रययौ राजभवनं पुनर्द्रष्टुं नरेश्वरम्॥  ८॥<br>
<br>
तं श्रुत्वा समनुप्राप्तं रामं दशरथो नृपः।<br>
प्रवेशयामास गृहं विवक्षुः प्रियमुत्तमम्॥  ९॥<br>
<br>
प्रविशन्नेव च श्रीमान् राघवो भवनं पितुः।<br>
ददर्श पितरं दूरात् प्रणिपत्य कृताञ्जलिः॥  १०॥<br>
<br>
प्रणमन्तं तमुत्थाप्य सम्परिष्वज्य भूमिपः।<br>
प्रदिश्य चासनं चास्मै रामं च पुनरब्रवीत्॥  ११॥<br>
<br>
राम वृद्धोऽस्मि दीर्घायुर्भुक्ता भोगा यथेप्सिताः।<br>
अन्नवद्भिः क्रतुशतैर्यथेष्टं भूरिदक्षिणैः॥ १२॥<br>
<br>
जातमिष्टमपत्यं मे त्वमद्यानुपमं भुवि।<br>
दत्तमिष्टमधीतं च मया पुरुषसत्तम॥ १३॥<br>
<br>
अनुभूतानि चेष्टानि मया वीर सुखान्यपि।<br>
देवर्षिपितृविप्राणामनृणोऽस्मि तथाऽऽत्मनः॥  १४॥<br>
<br>
न किंचिन्मम कर्तव्यं तवान्यत्राभिषेचनात्।<br>
अतो यत्त्वामहं ब्रूयां तन्मे त्वं कर्तुमर्हसि॥ १५॥<br>
<br>
अद्य प्रकृतयः सर्वास्त्वामिच्छन्ति नराधिपम्।<br>
अतस्त्वां युवराजानमभिषेक्ष्यामि पुत्रक॥  १६॥<br>
<br>
अपि चाद्याशुभान् राम स्वप्नान् पश्यामि राघव।<br>
सनिर्घाता दिवोल्काश्च पतन्ति हि महास्वनाः॥ १७॥<br>
<br>
अवष्टब्धं च मे राम नक्षत्रं दारुणग्रहैः।<br>
आवेदयन्ति दैवज्ञाः सूर्याङ्गारकराहुभिः॥  १८॥<br>
<br>
प्रायेण च निमित्तानामीदृशानां समुद्भवे।<br>
राजा हि मृत्युमाप्नोति घोरां चापदमृच्छति॥  १९॥<br>
<br>
तद् यावदेव मे चेतो न विमुह्यति राघव।<br>
तावदेवाभिषिञ्चस्व चला हि प्राणिनां मतिः॥  २०॥<br>
<br>
अद्य चन्द्रोऽभ्युपगमत् पुष्यात् पूर्वं पुनर्वसुम्।<br>
श्वः पुष्ययोगं नियतं वक्ष्यन्ते दैवचिन्तकाः॥ २१॥<br>
<br>
तत्र पुष्येऽभिषिञ्चस्व मनस्त्वरयतीव माम्।<br>
श्वस्त्वाहमभिषेक्ष्यामि यौवराज्ये परंतप॥  २२॥<br>
<br>
तस्मात् त्वयाद्यप्रभृति निशेयं नियतात्मना।<br>
सह वध्वोपवस्तव्या दर्भप्रस्तरशायिना॥ २३॥<br>
<br>
सुहृदश्चाप्रमत्तास्त्वां रक्षन्त्वद्य समन्ततः।<br>
भवन्ति बहुविघ्नानि कार्याण्येवंविधानि हि॥  २४॥<br>
<br>
विप्रोषितश्च भरतो यावदेव पुरादितः।<br>
तावदेवाभिषेकस्ते प्राप्तकालो मतो मम॥ २५॥<br>
<br>
कामं खलु सतां वृत्ते भ्राता ते भरतः स्थितः।<br>
ज्येष्ठानुवर्ती धर्मात्मा सानुक्रोशो  जितेन्द्रियः॥ २६॥<br>
किं नु चित्तं मनुष्याणामनित्यमिति मे मतम्।<br>
सतां च धर्मनित्यानां कृतशोभि च राघव॥ २७॥<br>
<br>
इत्युक्तः सोऽभ्यनुज्ञातः श्वोभाविन्यभिषेचने।<br>
व्रजेति रामः पितरमभिवाद्याभ्ययाद् गृहम्॥  २८॥<br>
<br>
प्रविश्य चात्मनो वेश्म राज्ञाऽऽदिष्टेऽभिषेचने।<br>
तत्क्षणादेव निष्क्रम्य मातुरन्तःपुरं ययौ॥  २९॥<br>
<br>
तत्र तां प्रवणामेव मातरं क्षौमवासिनीम्।<br>
वाग्यतां देवतागारे ददर्शायाचतीं श्रियम्॥  ३०॥<br>
<br>
प्रागेव चागता तत्र सुमित्रा लक्ष्मणस्तथा।<br>
सीता चानयिता श्रुत्वा प्रियं रामाभिषेचनम्॥ ३१॥<br>
<br>
तस्मिन् कालेऽपि कौसल्या तस्थावामीलितेक्षणा।<br>
सुमित्रयान्वास्यमाना सीतया लक्ष्मणेन च॥  ३२॥<br>
<br>
श्रुत्वा पुष्ये च पुत्रस्य यौवराज्येऽभिषेचनम्।<br>
प्राणायामेन पुरुषं ध्यायमाना जनार्दनम्॥  ३३॥<br>
<br>
तथा सनियमामेव सोऽभिगम्याभिवाद्य च।<br>
उवाच वचनं रामो हर्षयंस्तामिदं वरम्॥ ३४॥<br>
<br>
अम्ब पित्रा नियुक्तोऽस्मि प्रजापालनकर्मणि।<br>
भविता श्वोऽभिषेको मे यथा मे शासनं पितुः॥  ३५॥<br>
सीतयाप्युपवस्तव्या रजनीयं मया सह।<br>
एवमुक्तमुपाध्यायैः स हि मामुक्तवान् पिता॥  ३६॥<br>
<br>
यानि यान्यत्र योग्यानि श्वोभाविन्यभिषेचने।<br>
तानि मे मङ्गलान्यद्य वैदेह्याश्चैव कारय॥  ३७॥<br>
<br>
एतच्छ्रुत्वा तु कौसल्या चिरकालाभिकांक्षितम्।<br>
हर्षबाष्पाकुलं वाक्यमिदं राममभाषत॥ ३८॥<br>
<br>
वत्स राम चिरं जीव हतास्ते परिपन्थिनः।<br>
ज्ञातीन् मे त्वं श्रिया युक्तः सुमित्रायाश्च नन्दय॥ ३९॥<br>
<br>
कल्याणे बत नक्षत्रे मया जातोऽसि पुत्रक।<br>
येन त्वया दशरथो गुणैराराधितः पिता॥ ४०॥<br>
<br>
अमोघं बत मे क्षान्तं पुरुषे पुष्करेक्षणे।<br>
येयमिक्ष्वाकुराजश्रीः पुत्र त्वां संश्रयिष्यति॥ ४१॥<br>
<br>
इत्येवमुक्तो मात्रा तु रामो भ्रातरमब्रवीत्।<br>
प्राञ्जलिं प्रह्वमासीनमभिवीक्ष्य स्मयन्निव॥ ४२॥<br>
<br>
लक्ष्मणेमां मया सार्धं प्रशाधि त्वं वसुंधराम्।<br>
द्वितीयं मेऽन्तरात्मानं त्वामियं श्रीरुपस्थिता॥ ४३॥<br>
<br>
सौमित्रे भुङ्क्ष्व भोगांस्त्वमिष्टान् राज्यफलानिच।<br>
जीवितं चापि राज्यं च त्वदर्थमभिकामये॥ ४४॥<br>
<br>
इत्युक्त्वा लक्ष्मणं रामो मातरावभिवाद्य च।<br>
अभ्यनुज्ञाप्य सीतां च ययौ स्वं च निवेशनम्॥ ४५॥<br>
<br>
<b>इत्यार्षे श्रीमद्रामायणे वाल्मीकीये आदिकाव्ये अयोध्याकाण्डे चतुर्थः सर्गः ॥२-४॥</b>
