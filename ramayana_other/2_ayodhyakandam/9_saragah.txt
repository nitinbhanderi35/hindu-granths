<b>श्रीमद्वाल्मीकियरामायणे अयोध्याकाण्डे नवमः सर्गः ॥२-९॥</b><br>
<br>
एवमुक्ता तु कैकेयी क्रोधेन ज्वलितानना।<br>
दीर्घमुष्णं विनिःश्वस्य मन्थरामिदमब्रवीत्॥ १॥<br>
<br>
अद्य राममितः क्षिप्रं वनं प्रस्थापयाम्यहम्।<br>
यौवराज्येन भरतं क्षिप्रमद्याभिषेचये॥ २॥<br>
<br>
इदं त्विदानीं सम्पश्य केनोपायेन साधये।<br>
भरतः प्राप्नुयाद् राज्यं न तु रामः कथंचन॥  ३॥<br>
<br>
एवमुक्ता तु सा देव्या मन्थरा पापदर्शिनी।<br>
रामार्थमुपहिंसन्ती कैकेयीमिदमब्रवीत्॥ ४॥<br>
<br>
हन्तेदानीं प्रपश्य त्वं कैकेयि श्रूयतां वचः।<br>
यथा ते भरतो राज्यं पुत्रः प्राप्स्यति केवलम्॥ ५॥<br>
<br>
किं न स्मरसि कैकेयि स्मरन्ती वा निगूहसे।<br>
यदुच्यमानमात्मार्थं मत्तस्त्वं श्रोतुमिच्छसि॥ ६॥<br>
<br>
मयोच्यमानं यदि ते श्रोतुं छन्दो विलासिनि।<br>
श्रूयतामभिधास्यामि श्रुत्वा चैतद् विधीयताम्॥ ७॥<br>
<br>
श्रुत्वैवं वचनं तस्या मन्थरायास्तु कैकयी।<br>
किंचिदुत्थाय शयनात् स्वास्तीर्णादिदमब्रवीत्॥ ८॥<br>
<br>
कथयस्व ममोपायं केनोपायेन मन्थरे।<br>
भरतः प्राप्नुयाद् राज्यं न तु रामः कथंचन॥  ९॥<br>
<br>
एवमुक्ता तदा देव्या मन्थरा पापदर्शिनी।<br>
रामार्थमुपहिंसन्ती कैकेयीमिदमब्रवीत्॥ १०॥<br>
<br>
पुरा देवासुरे युद्धे सह राजर्षिभिः पतिः।<br>
अगच्छत् त्वामुपादाय देवराजस्य साह्यकृत्॥  ११॥<br>
<br>
दिशमास्थाय कैकेयि दक्षिणां दण्डकान्  प्रति।<br>
वैजयन्तमिति ख्यातं पुरं यत्र तिमिध्वजः॥  १२॥<br>
स शम्बर इति ख्यातः शतमायो महासुरः।<br>
ददौ शक्रस्य संग्रामं देवसङ्घैरनिर्जितः॥  १३॥<br>
<br>
तस्मिन् महति संग्रामे पुरुषान् क्षतविक्षतान्।<br>
रात्रौ प्रसुप्तान् घ्नन्ति स्म तरसापास्य राक्षसाः॥ १४॥<br>
<br>
तत्राकरोन्महायुद्धं राजा दशरथस्तदा।<br>
असुरैश्च महाबाहुः शस्त्रैश्च शकलीकृतः॥  १५॥<br>
<br>
अपवाह्य त्वया देवि संग्रामान्नष्टचेतनः।<br>
तत्रापि विक्षतः शस्त्रैः पतिस्ते रक्षितस्त्वया॥ १६॥<br>
<br>
तुष्टेन तेन दत्तौ ते द्वौ वरौ शुभदर्शने।<br>
स त्वयोक्तः पतिर्देवि यदेच्छेयं तदा वरम्॥  १७॥<br>
गृह्णीयां तु तदा भर्तस्तथेत्युक्तं महात्मना।<br>
अनभिज्ञा ह्यहं देवि त्वयैव कथितं पुरा॥  १८॥<br>
<br>
कथैषा तव तु स्नेहान्मनसा धार्यते मया।<br>
रामाभिषेकसम्भारान्निगृह्य विनिवर्तय॥ १९॥<br>
<br>
तौ च याचस्व भर्तारं भरतस्याभिषेचनम्।<br>
प्रव्राजनं च रामस्य वर्षाणि च चतुर्दश॥  २०॥<br>
<br>
चतुर्दश हि वर्षाणि रामे प्रव्राजिते वनम्।<br>
प्रजाभावगतस्नेहः स्थिरः पुत्रो भविष्यति॥  २१॥<br>
<br>
क्रोधागारं प्रविश्याद्य क्रुद्धेवाश्वपतेः सुते।<br>
शेष्वानन्तर्हितायां त्वं भूमौ मलिनवासिनी॥  २२॥<br>
<br>
मा स्मैनं प्रत्युदीक्षेथा मा चैनमभिभाषथाः।<br>
रुदन्ती पार्थिवं दृष्ट्वा जगत्यां शोकलालसा॥ २३॥<br>
<br>
दयिता त्वं सदा भर्तुरत्र मे नास्ति संशयः।<br>
त्वत्कृते च महाराजो विशेदपि हुताशनम्॥ २४॥<br>
<br>
न त्वां क्रोधयितुं शक्तो न क्रुद्धां प्रत्युदीक्षितुम्।<br>
तव प्रियार्थं राजा तु प्राणानपि परित्यजेत्॥ २५॥<br>
<br>
न ह्यतिक्रमितुं शक्तस्तव वाक्यं महीपतिः।<br>
मन्दस्वभावे बुध्यस्व सौभाग्यबलमात्मनः॥  २६॥<br>
<br>
मणिमुक्तासुवर्णानि रत्नानि विविधानि च।<br>
दद्याद् दशरथो राजा मा स्म तेषु मनः कृथाः॥  २७॥<br>
<br>
यौ तौ देवासुरे युद्धे वरौ दशरथो ददौ।<br>
तौ स्मारय महाभागे सोऽर्थो न त्वा क्रमेदति॥ २८॥<br>
<br>
यदा तु ते वरं दद्यात् स्वयमुत्थाप्य राघवः।<br>
व्यवस्थाप्य महाराजं त्वमिमं वृणुया वरम्॥  २९॥<br>
<br>
रामप्रव्रजनं दूरं नव वर्षाणि पञ्च च।<br>
भरतः क्रियतां राजा पृथिव्यां पार्थिवर्षभ॥  ३०॥<br>
<br>
चतुर्दश हि वर्षाणि रामे प्रव्राजिते वनम्।<br>
रूढश्च कृतमूलश्च शेषं स्थास्यति ते सुतः॥  ३१॥<br>
<br>
रामप्रव्राजनं चैव देवि याचस्व तं वरम्।<br>
एवं सेत्स्यन्ति पुत्रस्य सर्वार्थास्तव कामिनि॥ ३२॥<br>
<br>
एवं प्रव्राजितश्चैव रामोऽरामो भविष्यति।<br>
भरतश्च गतामित्रस्तव राजा भविष्यति॥ ३३॥<br>
<br>
येन कालेन रामश्च वनात् प्रत्यागमिष्यति।<br>
अन्तर्बहिश्च पुत्रस्ते कृतमूलो भविष्यति॥  ३४॥<br>
<br>
संगृहीतमनुष्यश्च सुहृद्भिः साकमात्मवान्।<br>
प्राप्तकालं नु मन्येऽहं राजानं वीतसाध्वसा॥ ३५॥<br>
रामाभिषेकसंकल्पान्निगृह्य विनिवर्तय।<br>
<br>
अनर्थमर्थरूपेण ग्राहिता सा ततस्तया॥ ३६॥<br>
हृष्टा प्रतीता कैकेयी मन्थरामिदमब्रवीत्।<br>
सा हि वाक्येन कुब्जायाः किशोरीवोत्पथं गता॥ ३७॥<br>
कैकेयी विस्मयं प्राप्य परं परमदर्शना।<br>
<br>
प्रज्ञां ते नावजानामि श्रेष्ठे श्रेष्ठाभिधायिनि॥ ३८॥<br>
पृथिव्यामसि कुब्जानामुत्तमा बुद्धिनिश्चये।<br>
त्वमेव तु ममार्थेषु नित्ययुक्ता हितैषिणी॥  ३९॥<br>
<br>
नाहं समवबुद्ध्येयं कुब्जे राज्ञश्चिकीर्षितम्।<br>
सन्ति दुःसंस्थिताः कुब्जाः वक्राः परमपापिकाः॥ ४०॥<br>
<br>
त्वं पद्ममिव वातेन संनता प्रियदर्शना।<br>
उरस्तेऽभिनिविष्टं वै यावत् स्कन्धात् समुन्नतम्॥ ४१॥<br>
<br>
अधस्ताच्चोदरं शान्तं सुनाभमिव लज्जितम्।<br>
प्रतिपूर्णं च जघनं सुपीनौ च पयोधरौ॥ ४२॥<br>
<br>
विमलेन्दुसमं वक्त्रमहो राजसि मन्थरे।<br>
जघनं तव निर्मृष्टं रशनादामभूषितम्॥ ४३॥<br>
<br>
जङ्घे भृशमुपन्यस्ते पादौ च व्यायतावुभौ।<br>
त्वमायताभ्यां सक्थिभ्यां मन्थरे क्षौमवासिनी॥ ४४॥<br>
अग्रतो मम गच्छन्ती राजसेऽतीव शोभने।<br>
<br>
आसन् याः शम्बरे मायाः सहस्रम् असुराधिपे॥ ४५॥<br>
हृदये ते निविष्टास् ता भूयश् चान्याः सहस्रशः।<br>
तदेव स्थगु(=पृष्ठ-वक्रभागः) यद् दीर्घं रथ-घोणम् इवायतम्॥ ४६॥<br>
मतयः क्षत्र-विद्याश् च मायाश्चात्र वसन्ति ते।<br>
<br>
अत्र तेऽहं प्रमोक्ष्यामि मालां कुब्जे  हिरण्मयीम्॥ ४७॥<br>
अभिषिक्ते च भरते राघवे च वनं गते।<br>
जात्येन च सुवर्णेन सुनिष्टप्तेन सुन्दरि॥  ४८॥<br>
लब्धार्था च प्रतीता च लेपयिष्यामि ते  स्थगु।<br>
<br>
मुखे च तिलकं चित्रं जातरूपमयं शुभम्॥ ४९॥<br>
कारयिष्यामि ते कुब्जे शुभान्याभरणानि च।<br>
परिधाय शुभे वस्त्रे देवतेव चरिष्यसि॥ ५०॥<br>
<br>
चन्द्रमाह्वयमानेन मुखेनाप्रतिमानना।<br>
गमिष्यसि गतिं मुख्यां गर्वयन्ती द्विषज्जने॥ ५१॥<br>
<br>
तवापि कुब्जाः कुब्जायाः सर्वाभरणभूषिताः।<br>
पादौ परिचरिष्यन्ति यथैव त्वं सदा मम॥ ५२॥<br>
<br>
इति प्रशस्यमाना सा कैकेयीमिदमब्रवीत्।<br>
शयानां शयने शुभ्रे वेद्यामग्निशिखामिव॥  ५३॥<br>
<br>
गतोदके सेतुबन्धो न कल्याणि विधीयते।<br>
उत्तिष्ठ कुरु कल्याणं राजानमनुदर्शय॥ ५४॥<br>
<br>
तथा प्रोत्साहिता देवी गत्वा मन्थरया सह।<br>
क्रोधागारं विशालाक्षी सौभाग्यमदगर्विता॥५५॥<br>
अनेकशतसाहस्रं मुक्ताहारं वराङ्गना।<br>
अवमुच्य वरार्हाणि शुभान्याभरणानि च॥५६॥<br>
<br>
तदा हेमोपमा तत्र कुब्जावाक्यवशंगता।<br>
संविश्य भूमौ कैकेयी मन्थरामिदमब्रवीत्॥  ५७॥<br>
<br>
इह वा मां मृतां कुब्जे <br>
नृपायावेदयिष्यसि।<br>
वनं तु राघवे प्राप्ते <br>
भरतः प्राप्स्यते क्षितिम्॥ ५८॥<br>
<br>
सुवर्णेन न मे ह्यर्थो <br>
न रत्नैर्न च भोजनैः।<br>
एष मे जीवितस्यान्तो <br>
रामो यद्यभिषिच्यते॥  ५९॥<br>
<br>
ततः पुनस्तां महिषीं महीक्षितो<br>
वचोभिरत्यर्थमहापराक्रमैः।<br>
उवाच कुब्जा भरतस्य मातरं<br>
हितं वचो राममुपेत्य चाहितम्॥ ६०॥<br>
<br>
प्रपत्स्यते राज्यमिदं हि राघवो<br>
यदि ध्रुवं त्वं ससुता च तप्स्यसे।<br>
ततो हि कल्याणि यतस्व तत् तथा<br>
यथा सुतस्ते भरतोऽभिषेक्ष्यते॥ ६१॥<br>
<br>
तथातिविद्धा महिषीति कुब्जया<br>
समाहता वागिषुभिर्मुहुर्मुहुः।<br>
विधाय हस्तौ हृदयेऽतिविस्मिता<br>
शशंस कुब्जां कुपिता पुनः पुनः॥ ६२॥<br>
<br>
यमस्य वा मां विषयं गतामितो<br>
निशम्य कुब्जे प्रतिवेदयिष्यसि।<br>
वनं गते वा सुचिराय राघवे<br>
समृद्धकामो भरतो भविष्यति॥ ६३॥<br>
<br>
अहं हि नैवास्तरणानि न स्रजो<br>
न चन्दनं नाञ्जनपानभोजनम्।<br>
न किंचिदिच्छामि न चेह जीवनं<br>
न चेदितो गच्छति राघवो वनम्॥ ६४॥<br>
<br>
अथैवमुक्त्वा वचनं सुदारुणं<br>
निधाय सर्वाभरणानि भामिनी।<br>
असंस्कृतामास्तरणेन मेदिनीं<br>
तदाधिशिश्ये पतितेव किंनरी॥ ६५॥<br>
<br>
उदीर्णसंरम्भतमोवृतानना<br>
तदावमुक्तोत्तममाल्यभूषणा।<br>
नरेन्द्रपत्नी विमना बभूव सा<br>
तमोवृता द्यौरिव मग्नतारका॥ ६६॥<br>
<br>
<b>इत्यार्षे श्रीमद्रामायणे वाल्मीकीये आदिकाव्ये अयोध्याकाण्डे नवमः सर्गः ॥२-९॥</b>
