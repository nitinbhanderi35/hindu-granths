<b>श्रीमद्वाल्मीकियरामायणे अयोध्याकाण्डे सप्तदशः सर्गः ॥२-१७॥</b><br>
<br>
स रामो रथमास्थाय सम्प्रहृष्टसुहृज्जनः।<br>
पताकाध्वजसम्पन्नं महार्हागुरुधूपितम्॥ १॥<br>
<br>
अपश्यन्नगरं श्रीमान् नानाजनसमन्वितम्।<br>
स गृहैरभ्रसंकाशैः पाण्डुरैरुपशोभितम्॥ २॥<br>
<br>
राजमार्गं ययौ रामो मध्येनागुरुधूपितम्।<br>
चन्दनानां च मुख्यानामगुरूणां च संचयैः॥ ३॥<br>
<br>
उत्तमानां च गन्धानां क्षौमकौशाम्बरस्य च।<br>
अविद्धाभिश्च मुक्ताभिरुत्तमैः स्फाटिकैरपि॥ ४॥<br>
<br>
शोभमानमसम्बाधं तं राजपथमुत्तमम्।<br>
संवृतं विविधैः पुष्पैर्भक्ष्यैरुच्चावचैरपि॥ ५॥<br>
<br>
ददर्श तं राजपथं दिवि देवपतिर्यथा।<br>
दध्यक्षतहविर्लाजैर्धूपैरगुरुचन्दनैः॥ ६॥<br>
<br>
नानामाल्योपगन्धैश्च सदाभ्यर्चितचत्वरम्।<br>
आशीर्वादान् बहून् शृण्वन् सुहृद्भिः समुदीरितान्॥ ७॥<br>
<br>
यथार्हं चापि सम्पूज्य सर्वानेव नरान् ययौ।<br>
पितामहैराचरितं तथैव प्रपितामहैः॥ ८॥<br>
<br>
अद्योपादाय तं मार्गमभिषिक्तोऽनुपालय।<br>
यथा स्म पोषिताः पित्रा यथा सर्वैः पितामहैः।<br>
ततः सुखतरं सर्वे रामे वत्स्याम राजनि॥ ९॥<br>
<br>
अलमद्य हि भुक्तेन परमार्थैरलं च नः।<br>
यदि पश्याम निर्यान्तं रामं राज्ये प्रतिष्ठितम्॥ १०॥<br>
<br>
ततो हि नः प्रियतरं नान्यत् किंचिद् भविष्यति।<br>
यथाभिषेको रामस्य राज्येनामिततेजसः॥ ११॥<br>
<br>
एताश्चान्याश्च सुहृदामुदासीनः शुभाः कथाः।<br>
आत्मसम्पूजनीः शृण्वन् ययौ रामो महापथम्॥  १२॥<br>
<br>
न हि तस्मान्मनः कश्चिच्चक्षुषी वा नरोत्तमात्।<br>
नरः शक्नोत्यपाक्रष्टुमतिक्रान्तेऽपि राघवे॥ १३॥<br>
<br>
यश्च रामं न पश्येत्तु यं च रामो न पश्यति।<br>
निन्दितः सर्वलोकेषु स्वात्माप्येनं  विगर्हते॥ १४॥<br>
<br>
सर्वेषु स हि धर्मात्मा वर्णानां कुरुते दयाम्।<br>
चतुर्णां हि वयःस्थानां तेन ते तमनुव्रताः॥  १६॥<br>
<br>
चतुष्पथान् देवपथांश्चैत्यांश्चायतनानि च।<br>
प्रदक्षिणं परिहरज्जगाम नृपतेः सुतः॥ १६॥<br>
<br>
स राजकुलमासाद्य मेघसङ्घोपमैः शुभैः।<br>
प्रासादशृङ्गैर्विविधैः कैलासशिखरोपमैः॥  १७॥<br>
<br>
आवारयद्भिर्गगनं विमानैरिव पाण्डुरैः।<br>
वर्धमानगृहैश्चापि रत्नजालपरिष्कृतैः॥ १८॥<br>
<br>
तत् पृथिव्यां गृहवरं महेन्द्रसदनोपमम्।<br>
राजपुत्रः पितुर्वेश्म प्रविवेश श्रिया ज्वलन्॥ १९॥<br>
<br>
स कक्ष्या  धन्विभिर्गुप्तास्तिस्रोऽतिक्रम्य वाजिभिः।<br>
पदातिरपरे कक्ष्ये द्वे जगाम नरोत्तमः॥ २०॥<br>
<br>
स सर्वाः समतिक्रम्य कक्ष्या दशरथात्मजः।<br>
संनिवर्त्य जनं सर्वं शुद्धान्तःपुरमत्यगात्॥ २१॥<br>
<br>
तस्मिन् प्रविष्टे पितुरन्तिकं तदा<br>
जनः स सर्वो मुदितो नृपात्मजे।<br>
प्रतीक्षते तस्य पुनः स्म निर्गमं<br>
यथोदयं चन्द्रमसः सरित्पतिः॥ २२॥<br>
<br>
<b>इत्यार्षे श्रीमद्रामायणे वाल्मीकीये आदिकाव्ये अयोध्याकाण्डे सप्तदशः सर्गः ॥२-१७॥</b>
