<b>श्रीमद्वाल्मीकियरामायणे अयोध्याकाण्डे चतुर्विंशः सर्गः ॥२-२४॥</b><br>
<br>
तं समीक्ष्य व्यवसितं पितुर्निर्देशपालने।<br>
कौसल्या बाष्पसंरुद्धा वचो धर्मिष्ठमब्रवीत्॥ १॥<br>
<br>
अदृष्टदुःखो धर्मात्मा सर्वभूतप्रियंवदः।<br>
मयि जातो दशरथात् कथमुञ्छेन वर्तयेत्॥ २॥<br>
<br>
यस्य भृत्याश्च दासाश्च मृष्टान्यन्नानि भुञ्जते।<br>
कथं स भोक्ष्यते रामो वने मूलफलान्ययम्॥ ३॥<br>
<br>
क एतच्छ्रद्दधेच्छ्रुत्वा कस्य वा न भवेद् भयम्।<br>
गुणवान् दयितो राज्ञः काकुत्स्थो यद् विवास्यते॥ ४॥<br>
<br>
नूनं तु बलवाँल्लोके कृतान्तः सर्वमादिशन्।<br>
लोके रामाभिरामस्त्वं वनं यत्र गमिष्यसि॥ ५॥<br>
<br>
अयं तु मामात्मभवस्तवादर्शनमारुतः।<br>
विलापदुःखसमिधो रुदिताश्रुहुताहुतिः॥ ६॥<br>
<br>
चिन्ताबाष्पमहाधूमस्तवागमनचिन्तजः।<br>
कर्शयित्वाधिकं पुत्र निःश्वासायाससम्भवः॥ ७॥<br>
<br>
त्वया विहीनामिह मां शोकाग्निरतुलो महान्।<br>
प्रधक्ष्यति यथा कक्ष्यं चित्रभानुर्हिमात्यये॥ ८॥<br>
<br>
कथं हि धेनुः स्वं वत्सं गच्छन्तमनुगच्छति।<br>
अहं त्वानुगमिष्यामि यत्र वत्स गमिष्यसि॥ ९॥<br>
<br>
यथा निगदितं मात्रा तद् वाक्यं पुरुषर्षभः।<br>
श्रुत्वा रामोऽब्रवीद् वाक्यं मातरं भृशदुःखिताम्॥ १०॥<br>
<br>
कैकेय्या वञ्चितो राजा मयि चारण्यमाश्रिते।<br>
भवत्या च परित्यक्तो न नूनं वर्तयिष्यति॥ ११॥<br>
<br>
भर्तुः किल परित्यागो नृशंसः केवलं  स्त्रियाः।<br>
स भवत्या न कर्तव्यो मनसापि विगर्हितः॥ १२॥<br>
<br>
यावज्जीवति काकुत्स्थः पिता मे जगतीपतिः।<br>
शुश्रूषा क्रियतां तावत् स हि धर्मः सनातनः॥ १३॥<br>
<br>
एवमुक्ता तु रामेण कौसल्या शुभदर्शना।<br>
तथेत्युवाच सुप्रीता राममक्लिष्टकारिणम्॥ १४॥<br>
<br>
एवमुक्तस्तु वचनं रामो धर्मभृतां वरः।<br>
भूयस्तामब्रवीद् वाक्यं मातरं भृशदुःखिताम्॥ १५॥<br>
<br>
मया चैव भवत्या च कर्तव्यं वचनं पितुः।<br>
राजा भर्ता गुरुः श्रेष्ठः सर्वेषामीश्वरः प्रभुः॥ १६॥<br>
<br>
इमानि तु महारण्ये विहृत्य नव पञ्च च।<br>
वर्षाणि परमप्रीत्या स्थास्यामि वचने तव॥ १७॥<br>
<br>
एवमुक्ता प्रियं पुत्रं बाष्पपूर्णानना तदा।<br>
उवाच परमार्ता तु कौसल्या सुतवत्सला॥ १८॥<br>
<br>
आसां राम सपत्नीनां वस्तुं मध्ये न मे क्षमम्।<br>
नय मामपि काकुत्स्थ वनं वन्यां मृगीमिव॥ १९॥<br>
<br>
यदि ते गमने बुद्धिः कृता पितरपेक्षया।<br>
तां तथा रुदतीं रामो रुदन् वचनमब्रवीत्॥  २०॥<br>
<br>
जीवन्त्या हि स्त्रिया भर्ता दैवतं प्रभुरेव च।<br>
भवत्या मम चैवाद्य राजा प्रभवति प्रभुः॥ २१॥<br>
<br>
न ह्यनाथा वयं राज्ञा लोकनाथेन धीमता।<br>
भरतश्चापि धर्मात्मा सर्वभूतप्रियंवदः॥ २२॥<br>
<br>
भवतीमनुवर्तेत स हि धर्मरतः सदा।<br>
दारुणश्चाप्ययं शोको यथैनं न विनाशयेत्॥  २४॥<br>
<br>
राज्ञो वृद्धस्य सततं हितं चर समाहिता।<br>
व्रतोपवासनिरता या नारी परमोत्तमा॥ २५॥<br>
<br>
भर्तारं नानुवर्तेत सा च पापगतिर्भवेत्।<br>
भर्तुः शुश्रूषया नारी लभते स्वर्गमुत्तमम्॥ २६॥<br>
<br>
अपि या निर्नमस्कारा निवृत्ता देवपूजनात्।<br>
शुश्रूषामेव कुर्वीत भर्तुः प्रियहिते रता॥ २७॥<br>
<br>
एष धर्मः स्त्रिया नित्यो वेदे लोके श्रुतः स्मृतः।<br>
अग्निकार्येषु च सदा सुमनोभिश्च देवताः॥ २८॥<br>
<br>
पूज्यास्ते मत्कृते देवि ब्राह्मणाश्चैव सत्कृताः।<br>
एवं कालं प्रतीक्षस्व ममागमनकांक्षिणी॥ २९॥<br>
<br>
नियता नियताहारा भर्तृशुश्रूषणे रता।<br>
प्राप्स्यसे परमं कामं मयि पर्यागते सति॥ ३०॥<br>
<br>
यदि धर्मभृतां श्रेष्ठो धारयिष्यति जीवितम्।<br>
एवमुक्ता तु रामेण बाष्पपर्याकुलेक्षणा॥ ३१॥<br>
<br>
कौसल्या पुत्रशोकार्ता रामं वचनमब्रवीत्।<br>
गमने सुकृतां बुद्धिं न ते शक्नोमि पुत्रक॥  ३२॥<br>
<br>
विनिवर्तयितुं वीर नूनं कालो दुरत्ययः।<br>
गच्छ पुत्र त्वमेकाग्रो भद्रं तेऽस्तु सदा विभो॥ ३३॥<br>
<br>
पुनस्त्वयि निवृत्ते तु भविष्यामि गतक्लमा।<br>
प्रत्यागते महाभागे कृतार्थे चरितव्रते।<br>
पितुरानृण्यतां प्राप्ते स्वपिष्ये परमं सुखम्॥ ३४॥<br>
<br>
कृतान्तस्य गतिः पुत्र दुर्विभाव्या सदा भुवि।<br>
यस्त्वां संचोदयति मे वच आविध्य राघव॥ ३५॥<br>
<br>
गच्छेदानीं महाबाहो क्षेमेण पुनरागतः।<br>
नन्दयिष्यसि मां पुत्र साम्ना श्लक्ष्णेन चारुणा॥ ३६॥<br>
<br>
अपीदानीं स कालः स्याद् वनात् प्रत्यागतं पुनः।<br>
यत् त्वां पुत्रक पश्येयं जटावल्कलधारिणम्॥  ३७॥<br>
<br>
तथा हि रामं वनवासनिश्चितं<br>
ददर्श देवी परमेण चेतसा।<br>
उवाच रामं शुभलक्षणं वचो<br>
बभूव च स्वस्त्ययनाभिकांक्षिणी॥ ३८॥<br>
<br>
<b>इत्यार्षे श्रीमद्रामायणे वाल्मीकीये आदिकाव्ये अयोध्याकाण्डे चतुर्विंशः सर्गः ॥२-२४॥</b>
