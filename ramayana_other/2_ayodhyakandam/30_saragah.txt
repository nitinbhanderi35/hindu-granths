<b>श्रीमद्वाल्मीकियरामायणे अयोध्याकाण्डे त्रिंशः सर्गः ॥२-३०॥</b><br>
<br>
सान्त्व्यमाना तु रामेण मैथिली जनकात्मजा।<br>
वनवासनिमित्तार्थं भर्तारमिदमब्रवीत्॥ १॥<br>
<br>
सा तमुत्तमसंविग्ना सीता विपुलवक्षसम्।<br>
प्रणयाच्चाभिमानाच्च परिचिक्षेप राघवम्॥ २॥<br>
<br>
किं त्वामन्यत वैदेहः पिता मे मिथिलाधिपः।<br>
राम जामातरं प्राप्य स्त्रियं पुरुषविग्रहम्॥ ३॥<br>
<br>
अनृतं बत लोकोऽयमज्ञानाद् यदि वक्ष्यति।<br>
तेजो नास्ति परं रामे तपतीव दिवाकरे॥ ४॥<br>
<br>
किं हि कृत्वा विषण्णस्त्वं कुतो वा भयमस्ति ते।<br>
यत् परित्यक्तुकामस्त्वं मामनन्यपरायणाम्॥  ५॥<br>
<br>
द्युमत्सेनसुतं वीरं सत्यवन्तमनुव्रताम्।<br>
सावित्रीमिव मां विद्धि त्वमात्मवशवर्तिनीम्॥ ६॥<br>
<br>
न त्वहं मनसा त्वन्यं द्रष्टास्मि त्वदृतेऽनघ।<br>
त्वया राघव गच्छेयं यथान्या कुलपांसनी॥ ७॥<br>
<br>
स्वयं तु भार्यां कौमारीं चिरमध्युषितां सतीम्।<br>
शैलूष इव मां राम परेभ्यो दातुमिच्छसि॥ ८॥<br>
<br>
यस्य पथ्यंचरामात्थ यस्य चार्थेऽवरुध्यसे।<br>
त्वं तस्य भव वश्यश्च विधेयश्च सदानघ॥ ९॥<br>
<br>
स मामनादाय वनं न त्वं प्रस्थितुमर्हसि।<br>
तपो वा यदि वारण्यं स्वर्गो वा स्यात् त्वया सह॥ १०॥<br>
<br>
न च मे भविता तत्र कश्चित् पथि परिश्रमः।<br>
पृष्ठतस्तव गच्छन्त्या विहारशयनेष्विव॥ ११॥<br>
<br>
कुशकाशशरेषीका ये च कण्टकिनो द्रुमाः।<br>
तूलाजिनसमस्पर्शा मार्गे मम सह त्वया॥ १२॥<br>
<br>
महावातसमुद्भूतं यन्मामवकरिष्यति।<br>
रजो रमण तन्मन्ये परार्घ्यमिव चन्दनम्॥ १३॥<br>
<br>
शाद्वलेषु यदा शिश्ये वनान्तर्वनगोचरा।<br>
कुथास्तरणयुक्तेषु किं स्यात् सुखतरं ततः॥  १४॥<br>
<br>
पत्रं मूलं फलं यत्तु अल्पं वा यदि वा बहु।<br>
दास्यसे स्वयमाहृत्य तन्मेऽमृतरसोपमम्॥ १५॥<br>
<br>
न मातुर्न पितुस्तत्र स्मरिष्यामि न वेश्मनः।<br>
आर्तवान्युपभुञ्जाना पुष्पाणि च फलानि च॥  १६॥<br>
<br>
न च तत्र ततः किंचिद् द्रष्टुमर्हसि विप्रियम्।<br>
मत्कृते न च ते शोको न भविष्यामि दुर्भरा॥  १७॥<br>
<br>
यस्त्वया सह स स्वर्गो निरयो यस्त्वया विना।<br>
इति जानन् परां प्रीतिं गच्छ राम मया सह॥  १८॥<br>
<br>
अथ मामेवमव्यग्रां वनं नैव नयिष्यसे।<br>
विषमद्यैव पास्यामि मा वशं द्विषतां गमम्॥  १९॥<br>
<br>
पश्चादपि हि दुःखेन मम नैवास्ति जीवितम्।<br>
उज्झितायास्त्वया नाथ तदैव मरणं वरम्॥ २०॥<br>
<br>
इमं हि सहितुं शोकं मुहूर्तमपि नोत्सहे।<br>
किं पुनर्दश वर्षाणि त्रीणि चैकं च दुःखिता॥ २१॥<br>
<br>
इति सा शोकसंतप्ता विलप्य करुणं बहु।<br>
चुक्रोश पतिमायस्ता भृशमालिङ्ग्य सस्वरम्॥  २२॥<br>
<br>
सा विद्धा बहुभिर्वाक्यैर्दिग्धैरिव गजाङ्गना।<br>
चिरसंनियतं बाष्पं मुमोचाग्निमिवारणिः॥ २३॥<br>
<br>
तस्याः स्फटिकसंकाशं वारि संतापसम्भवम्।<br>
नेत्राभ्यां परिसुस्राव पङ्कजाभ्यामिवोदकम्॥ २४॥<br>
<br>
तत्सितामलचन्द्राभं मुखमायतलोचनम्।<br>
पर्यशुष्यत बाष्पेण जलोद्‍धृतमिवाम्बुजम्॥  २५॥<br>
<br>
तां परिष्वज्य बाहुभ्यां विसंज्ञामिव दुःखिताम्।<br>
उवाच वचनं रामः परिविश्वासयंस्तदा॥२६॥<br>
<br>
न देवि बत दुःखेन स्वर्गमप्यभिरोचये।<br>
नहि मेऽस्ति भयं किंचित् स्वयम्भोरिव सर्वतः॥ २७॥<br>
<br>
तव सर्वमभिप्रायमविज्ञाय शुभानने।<br>
वासं न रोचयेऽरण्ये शक्तिमानपि रक्षणे॥ २८॥<br>
<br>
यत् सृष्टासि मया सार्धं वनवासाय मैथिलि।<br>
न विहातुं मया शक्या प्रीतिरात्मवता यथा॥  २९॥<br>
<br>
धर्मस्तु गजनासोरु सद्भिराचरितः पुरा।<br>
तं चाहमनुवर्तिष्ये यथा सूर्यं सुवर्चला॥  ३०॥<br>
<br>
न खल्वहं न गच्छेयं वनं जनकनन्दिनि।<br>
वचनं तन्नयति मां पितुः सत्योपबृंहितम्॥  ३१॥<br>
<br>
एष धर्मश्च सुश्रोणि पितुर्मातुश्च वश्यता।<br>
आज्ञां चाहं व्यतिक्रम्य नाहं जीवितुमुत्सहे॥ ३२॥<br>
<br>
अस्वाधीनं कथं दैवं प्रकारैरभिराध्यते।<br>
स्वाधीनं समतिक्रम्य मातरं पितरं गुरुम्॥  ३३॥<br>
<br>
यत्र त्रयं त्रयो लोकाः पवित्रं तत्समं भुवि।<br>
नान्यदस्ति शुभापाङ्गे तेनेदमभिराध्यते॥  ३४॥<br>
<br>
न सत्यं दानमानौ वा यज्ञो वाप्याप्तदक्षिणाः।<br>
तथा बलकराः सीते यथा सेवा पितुर्मता॥ ३५॥<br>
<br>
स्वर्गो धनं वा धान्यं वा विद्या पुत्राः सुखानि च।<br>
गुरुवृत्त्यनुरोधेन न किंचिदपि दुर्लभम्॥  ३६॥<br>
<br>
देवगन्धर्वगोलोकान् ब्रह्मलोकांस्तथापरान्।<br>
प्राप्नुवन्ति महात्मानो मातापितृपरायणाः॥  ३७॥<br>
<br>
स मा पिता यथा शास्ति सत्यधर्मपथे स्थितः।<br>
तथा वर्तितुमिच्छामि स हि धर्मः सनातनः॥  ३८॥<br>
<br>
मम सन्ना मतिः सीते नेतुं त्वां दण्डकावनम्।<br>
वसिष्यामीति सा त्वं मामनुयातुं सुनिश्चिता॥ ३९॥<br>
<br>
सा हि दिष्टानवद्याङ्गि वनाय मदिरेक्षणे।<br>
अनुगच्छस्व मां भीरु सहधर्मचरी भव॥ ४०॥<br>
<br>
सर्वथा सदृशं सीते मम स्वस्य कुलस्य च।<br>
व्यवसायमनुक्रान्ता कान्ते त्वमतिशोभनम्॥  ४१॥<br>
<br>
आरभस्व शुभश्रोणि वनवासक्षमाः क्रियाः।<br>
नेदानीं त्वदृते सीते स्वर्गोऽपि मम रोचते॥  ४२॥<br>
<br>
ब्राह्मणेभ्यश्च रत्नानि भिक्षुकेभ्यश्च भोजनम्।<br>
देहि चाशंसमानेभ्यः संत्वरस्व च मा चिरम्॥  ४३॥<br>
<br>
भूषणानि महार्हाणि वरवस्त्राणि यानि च।<br>
रमणीयाश्च ये केचित् क्रीडार्थाश्चाप्युपस्कराः॥ ४४॥<br>
<br>
शयनीयानि यानानि मम चान्यानि यानि च।<br>
देहि स्वभृत्यवर्गस्य ब्राह्मणानामनन्तरम्॥  ४५॥<br>
<br>
अनुकूलं तु सा भर्तुर्ज्ञात्वा गमनमात्मनः।<br>
क्षिप्रं प्रमुदिता देवी दातुमेव प्रचक्रमे॥ ४६॥<br>
<br>
ततः प्रहृष्टा प्रतिपूर्णमानसा<br>
यशस्विनी भर्तुरवेक्ष्य भाषितम्।<br>
धनानि रत्नानि च दातुमङ्गना<br>
प्रचक्रमे धर्मभृतां मनस्विनी॥ ४७॥<br>
<br>
<b>इत्यार्षे श्रीमद्रामायणे वाल्मीकीये आदिकाव्ये अयोध्याकाण्डे त्रिंशः सर्गः ॥२-३०॥</b>
