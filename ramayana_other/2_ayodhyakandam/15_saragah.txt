<b>श्रीमद्वाल्मीकियरामायणे अयोध्याकाण्डे पञ्चदशः सर्गः ॥२-१५॥</b><br>
<br>
ते तु तां रजनीमुष्य ब्राह्मणा वेदपारगाः।<br>
उपतस्थुरुपस्थानं सह राजपुरोहिताः॥ १॥<br>
<br>
अमात्या बलमुख्याश्च मुख्या ये निगमस्य च।<br>
राघवस्याभिषेकार्थे प्रीयमाणाः सुसंगताः॥ २॥<br>
<br>
उदिते विमले सूर्ये पुष्ये चाभ्यागतेऽहनि।<br>
लग्ने कर्कटके प्राप्ते जन्म रामस्य च स्थिते॥ ३॥<br>
<br>
अभिषेकाय रामस्य द्विजेन्द्रैरुपकल्पितम्।<br>
काञ्चना जलकुम्भाश्च भद्रपीठं स्वलंकृतम्॥ ४॥<br>
<br>
रथश्च सम्यगास्तीर्णो भास्वता व्याघ्रचर्मणा।<br>
गङ्गायमुनयोः पुण्यात् संगमादाहृतं जलम्॥ ५॥<br>
<br>
याश्चान्याः सरितः पुण्या ह्रदाः कूपाः सरांसि च।<br>
प्राग्वहाश्चोर्ध्ववाहाश्च तिर्यग्वाहाश्च क्षीरिणः॥ ६॥<br>
<br>
ताभ्यश्चैवाहृतं तोयं समुद्रेभ्यश्च सर्वशः।<br>
क्षौद्रं दधि घृतं लाजा दर्भाः सुमनसः पयः॥ ७॥<br>
<br>
अष्टौ च कन्या रुचिरा मत्तश्च वरवारणः।<br>
सजलाः क्षीरिभिश्छन्ना घटाः काञ्चनराजताः॥ ८॥<br>
<br>
पद्मोत्पलयुता भान्ति पूर्णाः परमवारिणा।<br>
चन्द्रांशुविकचप्रख्यं पाण्डुरं  रत्नभूषितम्॥ ९॥<br>
<br>
सज्जं तिष्ठति रामस्य वालव्यजनमुत्तमम्।<br>
चन्द्रमण्डलसंकाशमातपत्रं च पाण्डुरम्॥ १०॥<br>
<br>
सज्जं द्युतिकरं श्रीमदभिषेकपुरस्सरम्।<br>
पाण्डुरश्च वृषः सज्जः पाण्डुराश्वश्च संस्थितः॥ ११॥<br>
<br>
वादित्राणि च सर्वाणि वन्दिनश्च तथापरे।<br>
इक्ष्वाकूणां यथा राज्ये सम्भ्रियेताभिषेचनम्॥ १२॥<br>
<br>
तथाजातीयमादाय राजपुत्राभिषेचनम्।<br>
ते राजवचनात् तत्र समवेता महीपतिम्॥ १३॥<br>
<br>
अपश्यन्तोऽब्रुवन् को नु राज्ञो नः प्रतिवेदयेत्।<br>
न पश्यामश्च राजानमुदितश्च दिवाकरः॥ १४॥<br>
<br>
यौवराज्याभिषेकश्च सज्जो रामस्य धीमतः।<br>
इति तेषु ब्रुवाणेषु सर्वांस्तांश्च महीपतीन्॥ १५॥<br>
<br>
अब्रवीत् तानिदं वाक्यं सुमन्त्रो राजसत्कृतः।<br>
रामं राज्ञो नियोगेन त्वरया प्रस्थितो ह्यहम्॥ १६॥<br>
<br>
पूज्या राज्ञो भवन्तश्च रामस्य तु विशेषतः।<br>
अयं पृच्छामि वचनात् सुखमायुष्मतामहम्॥ १७॥<br>
<br>
राज्ञः सम्प्रतिबुद्धस्य चानागमनकारणम्।<br>
इत्युक्त्वान्तःपुरद्वारमाजगाम पुराणवित्॥ १८॥<br>
<br>
सदा सक्तं च तद् वेश्म सुमन्त्रः प्रविवेश  ह।<br>
तुष्टावास्य तदा वंशं प्रविश्य स विशाम्पतेः॥ १९॥<br>
<br>
शयनीयं नरेन्द्रस्य तदासाद्य व्यतिष्ठत।<br>
सोऽत्यासाद्य तु तद् वेश्म तिरस्करणिमन्तरा॥ २०॥<br>
<br>
आशीर्भिर्गुणयुक्ताभिरभितुष्टाव राघवम्।<br>
सोमसूर्यौ च काकुत्स्थ शिववैश्रवणावपि॥ २१॥<br>
<br>
वरुणश्चाग्निरिन्द्रश्च विजयं प्रदिशन्तु  ते।<br>
गता भगवती रात्रिरहः शिवमुपस्थितम्॥ २२॥<br>
<br>
बुद्ध्यस्व राजशार्दूल कुरु कार्यमनन्तरम्।<br>
ब्राह्मणा बलमुख्याश्च नैगमाश्चागतास्त्विह॥ २३॥<br>
<br>
दर्शनं तेऽभिकांक्षन्ते प्रतिबुद्ध्यस्व राघव।<br>
स्तुवन्तं तं तदा सूतं सुमन्त्रं मन्त्रकोविदम्॥ २४॥<br>
<br>
प्रतिबुद्ध्य ततो राजा इदं वचनमब्रवीत्।<br>
राममानय सूतेति यदस्यभिहितो मया॥ २५॥<br>
<br>
किमिदं कारणं येन ममाज्ञा प्रतिवाह्यते।<br>
न चैव सम्प्रसुप्तोऽहमानयेहाशु राघवम्॥ २६॥<br>
<br>
इति राजा दशरथः सूतं तत्रान्वशात् पुनः।<br>
स राजवचनं श्रुत्वा शिरसा प्रतिपूज्य तम्॥  २७॥<br>
<br>
निर्जगाम नृपावासान्मन्यमानः प्रियं महत्।<br>
प्रपन्नो राजमार्गं च पताकाध्वजशोभितम्॥  २८॥<br>
<br>
हृष्टः प्रमुदितः सूतो जगामाशु विलोकयन्।<br>
स सूतस्तत्र शुश्राव रामाधिकरणाः कथाः॥ २९॥<br>
<br>
अभिषेचनसंयुक्ताः सर्वलोकस्य हृष्टवत्।<br>
ततो ददर्श रुचिरं कैलाससदृशप्रभम्॥ ३०॥<br>
<br>
रामवेश्म सुमन्त्रस्तु शक्रवेश्मसमप्रभम्।<br>
महाकपाटपिहितं वितर्दिशतशोभितम्॥ ३१॥<br>
<br>
काञ्चनप्रतिमैकाग्रं मणिविद्रुमतोरणम्।<br>
शारदाभ्रघनप्रख्यं दीप्तं मेरुगुहासमम्॥  ३२॥<br>
<br>
मणिभिर्वरमाल्यानां सुमहद्भिरलंकृतम्।<br>
मुक्तामणिभिराकीर्णं चन्दनागुरुभूषितम्॥  ३३॥<br>
<br>
गन्धान् मनोज्ञान् विसृजद् दार्दुरं शिखरं  यथा।<br>
सारसैश्च मयूरैश्च विनदद्भिर्विराजितम्॥  ३४॥<br>
<br>
सुकृतेहामृगाकीर्णमुत्कीर्णं भक्तिभिस्तथा।<br>
मनश्चक्षुश्च भूतानामाददत् तिग्मतेजसा॥ ३५॥<br>
<br>
चन्द्रभास्करसंकाशं कुबेरभवनोपमम्।<br>
महेन्द्रधामप्रतिमं नानापक्षिसमाकुलम्॥ ३६॥<br>
<br>
मेरुशृङ्गसमं सूतो रामवेश्म ददर्श ह।<br>
उपस्थितैः समाकीर्णं जनैरञ्जलिकारिभिः॥ ३७॥<br>
<br>
उपादाय समाक्रान्तैस्तदा जानपदैर्जनैः।<br>
रामाभिषेकसुमुखैरुन्मुखैः समलंकृतम्॥ ३८॥<br>
<br>
महामेघसमप्रख्यमुदग्रं सुविराजितम्।<br>
नानारत्नसमाकीर्णं कुब्जकैरपि चावृतम्॥ ३९॥<br>
<br>
स वाजियुक्तेन रथेन सारथिः<br>
समाकुलं राजकुलं विराजयन्।<br>
वरूथिना राजगृहाभिपातिना<br>
पुरस्य सर्वस्य मनांसि हर्षयन्॥ ४०॥<br>
<br>
ततः समासाद्य महाधनं महत्<br>
प्रहृष्टरोमा स बभूव सारथिः।<br>
मृगैर्मयूरैश्च समाकुलोल्बणं<br>
गृहं वरार्हस्य शचीपतेरिव॥ ४१॥<br>
<br>
स तत्र कैलासनिभाः स्वलंकृताः<br>
प्रविश्य कक्ष्यास्त्रिदशालयोपमाः।<br>
प्रियान् वरान् राममते स्थितान् बहून्<br>
व्यपोह्य शुद्धान्तमुपस्थितौ रथी॥ ४२॥<br>
<br>
स तत्र शुश्राव च हर्षयुक्ता<br>
रामाभिषेकार्थकृतां जनानाम्।<br>
नरेन्द्रसूनोरभिमङ्गलार्थाः<br>
सर्वस्य लोकस्य गिरः प्रहृष्टाः॥ ४३॥<br>
<br>
महेन्द्रसद्मप्रतिमं च वेश्म<br>
रामस्य रम्यं मृगपक्षिजुष्टम्।<br>
ददर्श मेरोरिव शृङ्गमुच्चं<br>
विभ्राजमानं प्रभया सुमन्त्रः॥ ४४॥<br>
<br>
उपस्थितैरञ्जलिकारिभिश्च<br>
सोपायनैर्जानपदैर्जनैश्च।<br>
कोट्या परार्धैश्च विमुक्तयानैः<br>
समाकुलं द्वारपदं ददर्श॥ ४५॥<br>
<br>
ततो महामेघमहीधराभं<br>
प्रभिन्नमत्यङ्कुशमत्यसह्यम्।<br>
रामोपवाह्यं रुचिरं ददर्श<br>
शत्रुञ्जयं नागमुदग्रकायम्॥ ४६॥<br>
<br>
स्वलंकृतान् साश्वरथान् सकुञ्जरा-<br>
नमात्यमुख्यांश्च ददर्श वल्लभान्।<br>
व्यपोह्य सूतः सहितान् समन्ततः<br>
समृद्धमन्तःपुरमाविवेश ह॥ ४७॥<br>
<br>
ततोऽद्रिकूटाचलमेघसंनिभं<br>
महाविमानोपमवेश्मसंयुतम्।<br>
अवार्यमाणः प्रविवेश सारथिः<br>
प्रभूतरत्नं मकरो यथार्णवम्॥ ४८॥<br>
<br>
<b>इत्यार्षे श्रीमद्रामायणे वाल्मीकीये आदिकाव्ये अयोध्याकाण्डे पञ्चदशः सर्गः ॥२-१५॥</b>
