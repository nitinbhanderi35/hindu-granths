<b>श्रीमद्वाल्मीकियरामायणे अयोध्याकाण्डे विंशः सर्गः ॥२-२०॥</b><br>
<br>
तस्मिंस्तु पुरुषव्याघ्रे निष्क्रामति कृताञ्जलौ।<br>
आर्तशब्दो महान् जज्ञे स्त्रीणामन्तःपुरे तदा॥ १॥<br>
<br>
कृत्येष्वचोदितः पित्रा सर्वस्यान्तःपुरस्य च।<br>
गतिश्च शरणं चासीत् स रामोऽद्य प्रवत्स्यति॥ २॥<br>
<br>
कौसल्यायां यथा युक्तो जनन्यां वर्तते सदा।<br>
तथैव वर्ततेऽस्मासु जन्मप्रभृति राघवः॥ ३॥<br>
<br>
न क्रुध्यत्यभिशप्तोऽपि क्रोधनीयानि वर्जयन्।<br>
क्रुद्धान् प्रसादयन् सर्वान् स इतोऽद्य प्रवत्स्यति॥ ४॥<br>
<br>
अबुद्धिर्बत नो राजा जीवलोकं चरत्ययम्।<br>
यो गतिं सर्वभूतानां परित्यजति राघवम्॥ ५॥<br>
<br>
इति सर्वा महिष्यस्ता विवत्सा इव धेनवः।<br>
पतिमाचुक्रुशुश्चापि सस्वनं चापि चुक्रुशुः॥ ६॥<br>
<br>
स हि चान्तःपुरे घोरमार्तशब्दं महीपतिः।<br>
पुत्रशोकाभिसंतप्तः श्रुत्वा व्यालीयतासने॥  ७॥<br>
<br>
रामस्तु भृशमायस्तो निःश्वसन्निव कुञ्जरः।<br>
जगाम सहितो भ्रात्रा मातुरन्तःपुरं वशी॥ ८॥<br>
<br>
सोऽपश्यत् पुरुषं तत्र वृद्धं परमपूजितम्।<br>
उपविष्टं गृहद्वारि तिष्ठतश्चापरान् बहून्॥  ९॥<br>
<br>
दृष्ट्वैव तु तदा रामं ते सर्वे समुपस्थिताः।<br>
जयेन जयतां श्रेष्ठं वर्धयन्ति स्म राघवम्॥  १०॥<br>
<br>
प्रविश्य प्रथमां कक्ष्यां द्वितीयायां ददर्श सः।<br>
ब्राह्मणान् वेदसम्पन्नान् वृद्धान् राज्ञाभिसत्कृतान्॥ ११॥<br>
<br>
प्रणम्य रामस्तान् वृद्धांस्तृतीयायां ददर्श सः।<br>
स्त्रियो बालाश्च वृद्धाश्च  द्वाररक्षणतत्पराः॥ १२॥<br>
<br>
वर्धयित्वा प्रहृष्टास्ताः प्रविश्य च गृहं स्त्रियः।<br>
न्यवेदयन्त त्वरितं राममातुः प्रियं तदा॥  १३॥<br>
<br>
कौसल्यापि तदा देवी रात्रिं स्थित्वा समाहिता।<br>
प्रभाते चाकरोत् पूजां विष्णोः पुत्रहितैषिणी॥१४॥<br>
<br>
सा क्षौमवसना हृष्टा नित्यं व्रतपरायणा।<br>
अग्निं जुहोति स्म तदा मन्त्रवत् कृतमङ्गला॥ १५॥<br>
<br>
प्रविश्य तु तदा रामो मातुरन्तःपुरं शुभम्।<br>
ददर्श मातरं तत्र हावयन्तीं हुताशनम्॥ १६॥<br>
<br>
देवकार्यनिमित्तं च तत्रापश्यत् समुद्यतम्।<br>
दध्यक्षतघृतं चैव मोदकान् हविषस्तथा॥ १७॥<br>
लाजान् माल्यानि शुक्लानि पायसं कृसरं तथा।<br>
समिधः पूर्णकुम्भांश्च ददर्श रघुनन्दनः॥  १८॥<br>
<br>
तां शुक्लक्षौमसंवीतां व्रतयोगेन कर्शिताम्।<br>
तर्पयन्तीं ददर्शाद्भिर्देवतां वरवर्णिनीम्॥ १९॥<br>
<br>
सा चिरस्यात्मजं दृष्ट्वा मातृनन्दनमागतम्।<br>
अभिचक्राम संहृष्टा किशोरं वडवा यथा॥ २०॥<br>
<br>
स मातरमुपक्रान्तामुपसंगृह्य राघवः।<br>
परिष्वक्तश्च बाहुभ्यामवघ्रातश्च मूर्धनि॥  २१॥<br>
<br>
तमुवाच दुराधर्षं राघवं सुतमात्मनः।<br>
कौसल्या पुत्रवात्सल्यादिदं प्रियहितं वचः॥  २२॥<br>
<br>
वृद्धानां धर्मशीलानां राजर्षीणां महात्मनाम्।<br>
प्राप्नुह्यायुश्च कीर्तिं च धर्मं चाप्युचितं कुले॥ २३॥<br>
<br>
सत्यप्रतिज्ञं पितरं राजानं पश्य राघव।<br>
अद्यैव त्वां स धर्मात्मा यौवराज्येऽभिषेक्ष्यति॥ २४॥<br>
<br>
दत्तमासनमालभ्य भोजनेन निमन्त्रितः।<br>
मातरं राघवः किंचित् प्रसार्याञ्जलिमब्रवीत्॥ २५॥<br>
<br>
स स्वभावविनीतश्च गौरवाच्च तथानतः।<br>
प्रस्थितो दण्डकारण्यमाप्रष्टुमुपचक्रमे॥  २६॥<br>
<br>
देवि नूनं न जानीषे महद् भयमुपस्थितम्।<br>
इदं तव च दुःखाय वैदेह्या लक्ष्मणस्य च॥  २७॥<br>
<br>
गमिष्ये दण्डकारण्यं किमनेनासनेन मे।<br>
विष्टरासनयोग्यो हि कालोऽयं मामुपस्थितः॥  २८॥<br>
<br>
चतुर्दश हि वर्षाणि वत्स्याम विजने वने।<br>
कन्दमूलफलैर्जीवन् हित्वा मुनिवदामिषम्॥  २९॥<br>
<br>
भरताय महाराजो यौवराज्यं प्रयच्छति।<br>
मां पुनर्दण्डकारण्यं विवासयति तापसम्॥ ३०॥<br>
<br>
स षट् चाष्टौ च वर्षाणि वत्स्यामि विजने  वने।<br>
आसेवमानो वन्यानि फलमूलैश्च वर्तयन्॥ ३१॥<br>
<br>
सा निकृत्तेव सालस्य यष्टिः परशुना वने।<br>
पपात सहसा देवी देवतेव दिवश्च्युता॥ ३२॥<br>
<br>
तामदुःखोचितां दृष्ट्वा पतितां कदलीमिव।<br>
रामस्तूत्थापयामास मातरं गतचेतसम्॥ ३३॥<br>
<br>
उपावृत्योत्थितां दीनां वडवामिव वाहिताम्।<br>
पांसुगुण्ठितसर्वाङ्गीं विममर्श च पाणिना॥  ३४॥<br>
<br>
सा राघवमुपासीनमसुखार्ता सुखोचिता।<br>
उवाच पुरुषव्याघ्रमुपशृण्वति लक्ष्मणे॥ ३५॥<br>
<br>
यदि पुत्र न जायेथा मम शोकाय राघव।<br>
न स्म दुःखमतो भूयः पश्येयमहमप्रजाः॥ ३६॥<br>
<br>
एक एव हि वन्ध्यायाः शोको भवति मानसः।<br>
अप्रजास्मीति संतापो न ह्यन्यः पुत्र  विद्यते॥ ३७॥<br>
<br>
न दृष्टपूर्वं कल्याणं सुखं वा पतिपौरुषे।<br>
अपि पुत्रे विपश्येयमिति रामास्थितं मया॥  ३८॥<br>
<br>
सा बहून्यमनोज्ञानि वाक्यानि हृदयच्छिदाम्।<br>
अहं श्रोष्ये सपत्नीनामवराणां परा सती॥ ३९॥<br>
<br>
अतो दुःखतरं किं नु प्रमदानां भविष्यति।<br>
मम शोको विलापश्च यादृशोऽयमनन्तकः॥ ४०॥<br>
<br>
त्वयि संनिहितेऽप्येवमहमासं निराकृता।<br>
किं पुनः प्रोषिते तात ध्रुवं मरणमेव हि॥  ४१॥<br>
<br>
अत्यन्तं निगृहीतास्मि भर्तुर्नित्यमसम्मता।<br>
परिवारेण कैकेय्याः समा वाप्यथवावरा॥ ४२॥<br>
<br>
यो हि मां सेवते कश्चिदपि वाप्यनुवर्तते।<br>
कैकेय्याः पुत्रमन्वीक्ष्य स जनो नाभिभाषते॥ ४३॥<br>
<br>
नित्यक्रोधतया तस्याः कथं नु खरवादि तत्।<br>
कैकेय्या वदनं द्रष्टुं पुत्र शक्ष्यामि  दुर्गता॥ ४४॥<br>
<br>
दश सप्त च वर्षाणि जातस्य तव राघव।<br>
अतीतानि प्रकांक्षन्त्या मया दुःखपरिक्षयम्॥ ४५॥<br>
<br>
तदक्षयं महद्दुःखं नोत्सहे सहितुं चिरात्।<br>
विप्रकारं सपत्नीनामेवं जीर्णापि राघव॥ ४६॥<br>
<br>
अपश्यन्ती तव मुखं परिपूर्णशशिप्रभम्।<br>
कृपणा वर्तयिष्यामि कथं कृपणजीविका॥ ४७॥<br>
<br>
उपवासैश्च योगैश्च बहुभिश्च परिश्रमैः।<br>
दुःखसंवर्धितो मोघं त्वं हि दुर्गतया मया॥  ४८॥<br>
<br>
स्थिरं नु हृदयं मन्ये ममेदं यन्न दीर्यते।<br>
प्रावृषीव महानद्याः स्पृष्टं कूलं नवाम्भसा॥ ४९॥<br>
<br>
ममैव नूनं मरणं न विद्यते<br>
न चावकाशोऽस्ति यमक्षये मम।<br>
यदन्तकोऽद्यैव न मां जिहीर्षति<br>
प्रसह्य सिंहो रुदतीं मृगीमिव॥ ५०॥<br>
<br>
स्थिरं हि नूनं हृदयं ममायसं<br>
न भिद्यते यद् भुवि नो विदीर्यते।<br>
अनेन दुःखेन च देहमर्पितं<br>
ध्रुवं ह्यकाले मरणं न विद्यते॥ ५१॥<br>
<br>
इदं तु दुःखं यदनर्थकानि मे<br>
व्रतानि दानानि च संयमाश्च हि।<br>
तपश्च तप्तं यदपत्यकाम्यया<br>
सुनिष्फलं बीजमिवोप्तमूषरे॥ ५२॥<br>
<br>
यदि ह्यकाले मरणं यदृच्छया<br>
लभेत कश्चिद् गुरुदुःखकर्शितः।<br>
गताहमद्यैव परेतसंसदं<br>
विना त्वया धेनुरिवात्मजेन वै॥ ५३॥<br>
<br>
अथापि किं जीवितमद्य मे वृथा<br>
त्वया विना चन्द्रनिभाननप्रभ।<br>
अनुव्रजिष्यामि वनं त्वयैव गौः<br>
सुदुर्बला वत्समिवाभिकांक्षया॥ ५४॥<br>
<br>
भृशमसुखममर्षिता तदा<br>
बहु विललाप समीक्ष्य राघवम्।<br>
व्यसनमुपनिशाम्य सा महत्<br>
सुतमिव बद्धमवेक्ष्य किंनरी॥ ५५॥<br>
<br>
<b>इत्यार्षे श्रीमद्रामायणे वाल्मीकीये आदिकाव्ये अयोध्याकाण्डे विंशः सर्गः ॥२-२०॥</b>
