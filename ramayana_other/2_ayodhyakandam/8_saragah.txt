<b>श्रीमद्वाल्मीकियरामायणे अयोध्याकाण्डे अष्टमः सर्गः ॥२-८॥</b><br>
<br>
मन्थरा त्वभ्यसूय्यैनामुत्सृज्याभरणं हि तत्।<br>
उवाचेदं ततो वाक्यं कोपदुःखसमन्विता॥ १॥<br>
<br>
हर्षं किमर्थमस्थाने कृतवत्यसि बालिशे।<br>
शोकसागरमध्यस्थं नात्मानमवबुध्यसे॥ २॥<br>
<br>
मनसा प्रसहामि त्वां देवि दुःखार्दिता सती।<br>
यच्छोचितव्ये हृष्टासि प्राप्य त्वं व्यसनं  महत्॥ ३॥<br>
<br>
शोचामि दुर्मतित्वं ते का हि प्राज्ञा प्रहर्षयेत्।<br>
अरेः सपत्नीपुत्रस्य वृद्धिं मृत्योरिवागताम्॥ ४॥<br>
<br>
भरतादेव रामस्य राज्यसाधारणाद् भयम्।<br>
तद् विचिन्त्य विषण्णास्मि भयं भीताद्धि जायते॥ ५॥<br>
<br>
लक्ष्मणो हि महाबाहू रामं सर्वात्मना गतः।<br>
शत्रुघ्नश्चापि भरतं काकुत्स्थं लक्ष्मणो यथा॥ ६॥<br>
<br>
प्रत्यासन्नक्रमेणापि भरतस्यैव भामिनि।<br>
राज्यक्रमो विसृष्टस्तु तयोस्तावद्यवीयसोः॥  ७॥<br>
<br>
विदुषः क्षत्रचारित्रे प्राज्ञस्य प्राप्तकारिणः।<br>
भयात् प्रवेपे रामस्य चिन्तयन्ती तवात्मजम्॥ ८॥<br>
<br>
सुभगा किल कौसल्या यस्याः पुत्रोऽभिषेक्ष्यते।<br>
यौवराज्येन महता श्वः पुष्येण द्विजोत्तमैः॥ ९॥<br>
<br>
प्राप्तां वसुमतीं प्रीतिं प्रतीतां हतविद्विषम्।<br>
उपस्थास्यसि कौसल्यां दासीवत् त्वं कृताञ्जलिः॥ १०॥<br>
<br>
एवं च त्वं सहास्माभिस्तस्याः प्रेष्या भविष्यसि।<br>
पुत्रश्च तव रामस्य प्रेष्यत्वं हि गमिष्यति॥ ११॥<br>
<br>
हृष्टाः खलु भविष्यन्ति रामस्य परमाः स्त्रियः।<br>
अप्रहृष्टा भविष्यन्ति स्नुषास्ते भरतक्षये॥ १२॥<br>
<br>
तां दृष्ट्वा परमप्रीतां ब्रुवन्तीं मन्थरां ततः।<br>
रामस्यैव गुणान् देवी कैकेयी प्रशशंस ह॥  १३॥<br>
<br>
धमर्ज्ञो गुणवान् दान्तः कृतज्ञः सत्यवान्  शुचिः।<br>
रामो राजसुतो ज्येष्ठो यौवराज्यमतोऽर्हति॥  १४॥<br>
<br>
भ्रातॄन् भृत्यांश्च दीर्घायुः पितृवत् पालयिष्यति।<br>
संतप्यसे कथं कुब्जे श्रुत्वा रामाभिषेचनम्॥ १५॥<br>
<br>
भरतश्चापि रामस्य ध्रुवं वर्षशतात् परम्।<br>
पितृपैतामहं राज्यमवाप्स्यति नरर्षभः॥ १६॥<br>
<br>
सा त्वमभ्युदये प्राप्ते दह्यमानेव मन्थरे।<br>
भविष्यति च कल्याणे किमिदं परितप्यसे॥ १७॥<br>
<br>
यथा वै भरतो मान्यस्तथा भूयोऽपि राघवः।<br>
कौसल्यातोऽतिरिक्तं च मम शुश्रूषते बहु॥  १८॥<br>
<br>
राज्यं यदि हि रामस्य भरतस्यापि तत् तदा।<br>
मन्यते हि यथाऽऽत्मानं यथा भ्रातॄंस्तु राघवः॥ १९॥<br>
<br>
कैकेय्या वचनं श्रुत्वा मन्थरा भृशदुःखिता।<br>
दीर्घमुष्णं विनिःश्वस्य कैकेयीमिदमब्रवीत्॥ २०॥<br>
<br>
अनर्थदर्शिनी मौर्ख्यान्नात्मानमवबुध्यसे।<br>
शोकव्यसनविस्तीर्णे मज्जन्ती दुःखसागरे॥  २१॥<br>
<br>
भविता राघवो राजा राघवस्य च यः सुतः।<br>
राजवंशात्तु भरतः कैकेयि परिहास्यते॥ २२॥<br>
<br>
नहि राज्ञः सुताः सर्वे राज्ये तिष्ठन्ति भामिनि।<br>
स्थाप्यमानेषु सर्वेषु सुमहाननयो भवेत्॥  २३॥<br>
<br>
तस्माज्ज्येष्ठे हि कैकेयि राज्यतन्त्राणि पार्थिवाः।<br>
स्थापयन्त्यनवद्याङ्गि गुणवत्स्वितरेष्वपि॥  २४॥<br>
<br>
असावत्यन्तनिर्भग्नस्तव पुत्रो भविष्यति।<br>
अनाथवत् सुखेभ्यश्च राजवंशाच्च वत्सले॥ २५॥<br>
<br>
साहं त्वदर्थे सम्प्राप्ता त्वं तु मां नावबुद्ध्यसे।<br>
सपत्निवृद्धौ या मे त्वं प्रदेयं दातुमर्हसि॥ २६॥<br>
<br>
ध्रुवं तु भरतं रामः प्राप्य राज्यमकण्टकम्।<br>
देशान्तरं नाययिता लोकान्तरमथापि वा॥ २७॥<br>
<br>
बाल एव तु मातुल्यं भरतो नायितस्त्वया।<br>
संनिकर्षाच्च सौहार्दं जायते स्थावरेष्विव॥  २८॥<br>
<br>
भरतानुवशात् सोऽपि शत्रुघ्नस्तत्समं गतः।<br>
लक्ष्मणो हि यथा रामं तथायं भरतं गतः॥ २९॥<br>
<br>
श्रूयते हि द्रुमः कश्चिच्छेत्तव्यो वनजीवनैः।<br>
संनिकर्षादिषीकाभिर्मोचितः परमाद् भयात्॥  ३०॥<br>
<br>
गोप्ता हि रामं सौमित्रिर्लक्ष्मणं चापि राघवः।<br>
अश्विनोरिव सौभ्रात्रं तयोर्लोकेषु विश्रुतम्॥ ३१॥<br>
<br>
तस्मान्न लक्ष्मणे रामः पापं किंचित् करिष्यति।<br>
रामस्तु भरते पापं कुर्यादेव न संशयः॥ ३२॥<br>
<br>
तस्माद् राजगृहादेव वनं गच्छतु राघवः।<br>
एतद्धि रोचते मह्यं भृशं चापि हितं तव॥ ३३॥<br>
<br>
एवं ते ज्ञातिपक्षस्य श्रेयश्चैव भविष्यति।<br>
यदि चेद् भरतो धर्मात् पित्र्यं राज्यमवाप्स्यति॥ ३४॥<br>
<br>
स ते सुखोचितो बालो रामस्य सहजो रिपुः।<br>
समृद्धार्थस्य नष्टार्थो जीविष्यति कथं वशे॥ ३५॥<br>
<br>
अभिद्रुतमिवारण्ये सिंहेन गजयूथपम्।<br>
प्रच्छाद्यमानं रामेण भरतं त्रातुमर्हसि॥  ३६॥<br>
<br>
दर्पान्निराकृता पूर्वं त्वया सौभाग्यवत्तया।<br>
राममाता सपत्नी ते कथं वैरं न यापयेत्॥ ३७॥<br>
<br>
यदा च रामः पृथिवीमवाप्स्यते<br>
प्रभूतरत्नाकरशैलसंयुताम्।<br>
तदा गमिष्यस्यशुभं पराभवं<br>
सहैव दीना भरतेन भामिनि॥ ३८॥<br>
<br>
यदा हि रामः पृथिवीमवाप्स्यते<br>
ध्रुवं प्रणष्टो भरतो भविष्यति।<br>
अतो हि संचिन्तय राज्यमात्मजे<br>
परस्य चैवास्य विवासकारणम्॥ ३९॥<br>
<br>
<b>इत्यार्षे श्रीमद्रामायणे वाल्मीकीये आदिकाव्ये अयोध्याकाण्डे अष्टमः सर्गः ॥२-८॥</b>
