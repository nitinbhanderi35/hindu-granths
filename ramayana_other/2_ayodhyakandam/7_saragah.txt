<b>श्रीमद्वाल्मीकियरामायणे अयोध्याकाण्डे सप्तमः सर्गः ॥२-७॥</b><br>
<br>
ज्ञातिदासी यतो जाता कैकेय्या तु सहोषिता।<br>
प्रासादं चन्द्रसंकाशमारुरोह यदृच्छया॥ १॥<br>
<br>
सिक्तराजपथां कृत्स्नां प्रकीर्णकमलोत्पलाम्।<br>
अयोध्यां मन्थरा तस्मात् प्रासादादन्ववैक्षत॥ २॥<br>
<br>
पताकाभिर्वरार्हाभिर्ध्वजैश्च समलंकृताम्।<br>
सिक्तां चन्दनतोयैश्च शिरःस्नातजनैर्युताम्॥ ३॥<br>
<br>
माल्यमोदकहस्तैश्च द्विजेन्द्रैरभिनादिताम्।<br>
शुक्लदेवगृहद्वारां सर्ववादित्रनादिताम्॥  ४॥<br>
सम्प्रहृष्टजनाकीर्णां ब्रह्मघोषनिनादिताम्।<br>
प्रहृष्टवरहस्त्यश्वां सम्प्रणर्दितगोवृषाम्॥ ५॥<br>
<br>
हृष्टप्रमुदितैः पौरैरुच्छ्रितध्वजमालिनीम्।<br>
अयोध्यां मन्थरा दृष्ट्वा परं विस्मयमागता॥  ६॥<br>
<br>
सा हर्षोत्फुल्लनयनां पाण्डुरक्षौमवासिनीम्।<br>
अविदूरे स्थितां दृष्ट्वा धात्रीं पप्रच्छ मन्थरा॥ ७॥<br>
<br>
उत्तमेनाभिसंयुक्ता हर्षेणार्थपरा सती।<br>
राममाता धनं किं नु जनेभ्यः सम्प्रयच्छति॥  ८॥<br>
अतिमात्रं प्रहर्षः किं जनस्यास्य च शंस मे।<br>
कारयिष्यति किं वापि सम्प्रहृष्टो महीपतिः॥  ९॥<br>
<br>
विदीर्यमाणा हर्षेण धात्री तु परया मुदा।<br>
आचचक्षेऽथ कुब्जायै भूयसीं राघवे श्रियम्॥  १०॥<br>
श्वः पुष्येण जितक्रोधं यौवराज्येन चानघम्।<br>
राजा दशरथो राममभिषेक्ता हि राघवम्॥ ११॥<br>
<br>
धात्र्यास्तु वचनं श्रुत्वा कुब्जा क्षिप्रममर्षितः।<br>
कैलासशिखराकारात् प्रासादादवरोहत॥ १२॥<br>
<br>
सा दह्यमाना क्रोधेन मन्थरा पापदर्शिनी।<br>
शयानामेव कैकेयीमिदं वचनमब्रवीत्॥ १३॥<br>
<br>
उत्तिष्ठ मूढे किं शेषे भयं त्वामभिवर्तते।<br>
उपप्लुतमघौघेन नात्मानमवबुध्यसे॥ १४॥<br>
<br>
अनिष्टे सुभगाकारे सौभाग्येन विकत्थसे।<br>
चलं हि तव सौभाग्यं नद्याः स्रोत इवोष्णगे॥  १५॥<br>
<br>
एवमुक्ता तु कैकेयी रुष्टया परुषं वचः।<br>
कुब्जया पापदर्शिन्या विषादमगमत् परम्॥ १६॥<br>
<br>
कैकेयी त्वब्रवीत् कुब्जां कच्चित् क्षेमं न मन्थरे।<br>
विषण्णवदनां हि त्वां लक्षये भृशदुःखिताम्॥  १७॥<br>
<br>
मन्थरा तु वचः श्रुत्वा कैकेय्या मधुराक्षरम्।<br>
उवाच क्रोधसंयुक्ता वाक्यं वाक्यविशारदा॥  १८॥<br>
सा विषण्णतरा भूत्वा कुब्जा तस्यां हितैषिणी।<br>
विषादयन्ती प्रोवाच भेदयन्ती च राघवम्॥ १९॥<br>
<br>
अक्षयं सुमहद् देवि प्रवृत्तं त्वद्विनाशनम्।<br>
रामं दशरथो राजा यौवराज्येऽभिषेक्ष्यति॥  २०॥<br>
<br>
सास्म्यगाधे भये मग्ना दुःखशोकसमन्विता।<br>
दह्यमानानलेनेव त्वद्धितार्थमिहागता॥ २१॥<br>
<br>
तव दुःखेन कैकेयि मम दुःखं महद् भवेत्।<br>
त्वद‍्वृद्धौ मम वृद्धिश्च भवेदिह न संशयः॥  २२॥<br>
<br>
नराधिपकुले जाता महिषी त्वं महीपतेः।<br>
उग्रत्वं राजधर्माणां कथं देवि न बुध्यसे॥  २३॥<br>
<br>
धर्मवादी शठो भर्ता श्लक्ष्णवादी च दारुणः।<br>
शुद्धभावेन जानीषे तेनैवमतिसंधिता॥ २४॥<br>
<br>
उपस्थितः प्रयुञ्जानस्त्वयि सान्त्वमनर्थकम्।<br>
अर्थेनैवाद्य ते भर्ता कौसल्यां योजयिष्यति॥ २५॥<br>
<br>
अपवाह्य तु दुष्टात्मा भरतं तव बन्धुषु।<br>
काल्ये स्थापयिता रामं राज्ये निहतकण्टके॥  २६॥<br>
<br>
शत्रुः पतिप्रवादेन मात्रेव हितकाम्यया।<br>
आशीविष(=सर्प) इवाङ्गेन बाले परिधृतस्त्वया॥ २७॥<br>
<br>
यथा हि कुर्याच्छत्रुर्वा सर्पो वा प्रत्युपेक्षितः।<br>
राज्ञा दशरथेनाद्य सपुत्रा त्वं तथा कृता॥  २८॥<br>
<br>
पापेनानृतसान्त्वेन बाले नित्यं सुखोचिता।<br>
रामं स्थापयता राज्ये सानुबन्धा हता ह्यसि॥  २९॥<br>
<br>
सा प्राप्तकालं कैकेयि क्षिप्रं कुरु हितं तव।<br>
त्रायस्व पुत्रमात्मानं मां च  विस्मयदर्शने॥ ३०॥<br>
<br>
मन्थराया वचः श्रुत्वा शयनात् सा शुभानना।<br>
उत्तस्थौ हर्षसम्पूर्णा चन्द्रलेखेव शारदी॥  ३१॥<br>
<br>
अतीव सा तु संतुष्टा कैकेयी विस्मयान्विता।<br>
दिव्यमाभरणं तस्यै कुब्जायै प्रददौ शुभम्॥  ३२॥<br>
<br>
दत्त्वा त्वाभरणं तस्यै कुब्जायै प्रमदोत्तमा।<br>
कैकेयी मन्थरां हृष्टा पुनरेवाब्रवीदिदम्॥  ३३॥<br>
<br>
इदं तु मन्थरे मह्यमाख्यातं परमं प्रियम्।<br>
एतन्मे प्रियमाख्यातं किं वा भूयः करोमि  ते॥ ३४॥<br>
<br>
रामे वा भरते वाहं विशेषं नोपलक्षये।<br>
तस्मात् तुष्टास्मि यद् राजा रामं राज्येऽभिषेक्ष्यति॥ ३५॥<br>
<br>
न मे परं किंचिदितो वरं पुनः<br>
प्रियं प्रियार्हे सुवचं वचोऽमृतम्।<br>
तथा ह्यवोचस्त्वमतः प्रियोत्तरं<br>
वरं परं ते प्रददामि तं वृणु॥ ३६॥<br>
<br>
<b>इत्यार्षे श्रीमद्रामायणे वाल्मीकीये आदिकाव्ये अयोध्याकाण्डे सप्तमः सर्गः ॥२-७॥</b>
