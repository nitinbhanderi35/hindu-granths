<b>श्रीमद्वाल्मीकियरामायणे अयोध्याकाण्डे एकोनचत्वारिंशः सर्गः ॥२-३९॥</b><br>
<br>
रामस्य तु वचः श्रुत्वा मुनिवेषधरं च तम्।<br>
समीक्ष्य सह भार्याभी राजा विगतचेतनः॥ १॥<br>
<br>
नैनं दुःखेन संतप्तः प्रत्यवैक्षत राघवम्।<br>
न चैनमभिसम्प्रेक्ष्य प्रत्यभाषत दुर्मनाः॥ २॥<br>
<br>
स मुहूर्तमिवासंज्ञो दुःखितश्च महीपतिः।<br>
विललाप महाबाहू राममेवानुचिन्तयन्॥ ३॥<br>
<br>
मन्ये खलु मया पूर्वं विवत्सा बहवः कृताः।<br>
प्राणिनो हिंसिता वापि तन्मामिदमुपस्थितम्॥ ४॥<br>
<br>
न त्वेवानागते काले देहाच्च्यवति जीवितम्।<br>
कैकेय्या क्लिश्यमानस्य मृत्युर्मम न विद्यते॥ ५॥<br>
<br>
योऽहं पावकसंकाशं पश्यामि पुरतः स्थितम्।<br>
विहाय वसने सूक्ष्मे तापसाच्छादमात्मजम्॥ ६॥<br>
<br>
एकस्याः खलु कैकेय्याः कृतेऽयं खिद्यते  जनः।<br>
स्वार्थे प्रयतमानायाः संश्रित्य निकृतिं त्विमाम्॥ ७॥<br>
<br>
एवमुक्त्वा तु वचनं बाष्पेण विहतेन्द्रियः।<br>
रामेति सकृदेवोक्त्वा व्याहर्तुं न शशाक सः॥ ८॥<br>
<br>
संज्ञां तु प्रतिलभ्यैव मुहूर्तात् स महीपतिः।<br>
नेत्राभ्यामश्रुपूर्णाभ्यां सुमन्त्रमिदमब्रवीत्॥ ९॥<br>
<br>
औपवाह्यं रथं युक्त्वा त्वमायाहि हयोत्तमैः।<br>
प्रापयैनं महाभागमितो जनपदात् परम्॥ १०॥<br>
<br>
एवं मन्ये गुणवतां गुणानां फलमुच्यते।<br>
पित्रा मात्रा च यत्साधुर्वीरो निर्वास्यते वनम्॥ ११॥<br>
<br>
राज्ञो वचनमाज्ञाय सुमन्त्रः शीघ्रविक्रमः।<br>
योजयित्वा ययौ तत्र रथमश्वैरलंकृतम्॥ १२॥<br>
<br>
तं रथं राजपुत्राय सूतः कनकभूषितम्।<br>
आचचक्षेऽञ्जलिं कृत्वा युक्तं परमवाजिभिः॥ १३॥<br>
<br>
राजा सत्वरमाहूय व्यापृतं वित्तसंचये।<br>
उवाच देशकालज्ञो निश्चितं सर्वतः शुचिः॥ १४॥<br>
<br>
वासांसि च वरार्हाणि भूषणानि महान्ति च।<br>
वर्षाण्येतानि संख्याय वैदेह्याः क्षिप्रमानय॥ १५॥<br>
<br>
नरेन्द्रेणैवमुक्तस्तु गत्वा कोशगृहं ततः।<br>
प्रायच्छत् सर्वमाहृत्य सीतायै क्षिप्रमेव तत्॥ १६॥<br>
<br>
सा सुजाता सुजातानि वैदेही प्रस्थिता वनम्।<br>
भूषयामास गात्राणि तैर्विचित्रैर्विभूषणैः॥ १७॥<br>
<br>
व्यराजयत वैदेही वेश्म तत् सुविभूषिता।<br>
उद्यतोंऽशुमतः काले खं प्रभेव विवस्वतः॥ १८॥<br>
<br>
तां भुजाभ्यां परिष्वज्य श्वश्रूर्वचनमब्रवीत्।<br>
अनाचरन्तीं कृपणं मूर्ध्न्युपाघ्राय मैथिलीम्॥ १९॥<br>
<br>
असत्यः सर्वलोकेऽस्मिन् सततं सत्कृताः प्रियैः।<br>
भर्तारं नानुमन्यन्ते विनिपातगतं स्त्रियः॥ २०॥<br>
<br>
एष स्वभावो नारीणामनुभूय पुरा सुखम्।<br>
अल्पामप्यापदं प्राप्य दुष्यन्ति प्रजहत्यपि॥ २१॥<br>
<br>
असत्यशीला विकृता दुर्गा अहृदयाः सदा।<br>
असत्यः पापसंकल्पाः क्षणमात्रविरागिणः॥ २२॥<br>
<br>
न कुलं न कृतं विद्या न दत्तं नापि  संग्रहः।<br>
स्त्रीणां गृह्णाति हृदयमनित्यहृदया हि ताः॥ २३॥<br>
<br>
साध्वीनां तु स्थितानां तु शीले सत्ये श्रुते स्थिते।<br>
स्त्रीणां पवित्रं परमं पतिरेको विशिष्यते॥ २४॥<br>
<br>
स त्वया नावमन्तव्यः पुत्रः प्रव्राजितो वनम्।<br>
तव देवसमस्त्वेष निर्धनः सधनोऽपि वा॥ २५॥<br>
<br>
विज्ञाय वचनं सीता तस्या धर्मार्थसंहितम्।<br>
कृत्वाञ्जलिमुवाचेदं श्वश्रूमभिमुखे स्थिता॥ २६॥<br>
<br>
करिष्ये सर्वमेवाहमार्या यदनुशास्ति माम्।<br>
अभिज्ञास्मि यथा भर्तुर्वर्तितव्यं श्रुतं च मे॥ २७॥<br>
<br>
न मामसज्जनेनार्या समानयितुमर्हति।<br>
धर्माद् विचलितुं नाहमलं चन्द्रादिव प्रभा॥ २८॥<br>
<br>
नातन्त्री वाद्यते वीणा नाचक्रो विद्यते रथः।<br>
नापतिः सुखमेधेत या स्यादपि शतात्मजा॥ २९॥<br>
<br>
मितं ददाति हि पिता मितं भ्राता मितं सुतः।<br>
अमितस्य तु दातारं भर्तारं का न पूजयेत्॥ ३०॥<br>
<br>
साहमेवंगता श्रेष्ठा श्रुतधर्मपरावरा।<br>
आर्ये किमवमन्येयं स्त्रिया भर्ता हि दैवतम्॥ ३१॥<br>
<br>
सीताया वचनं श्रुत्वा कौसल्या हृदयङ्गमम्।<br>
शुद्धसत्त्वा मुमोचाश्रु सहसा दुःखहर्षजम्॥ ३२॥<br>
<br>
तां प्राञ्जलिरभिप्रेक्ष्य मातृमध्येऽतिसत्कृताम्।<br>
रामः परमधर्मात्मा मातरं वाक्यमब्रवीत्॥ ३३॥<br>
<br>
अम्ब मा दुःखिता भूत्वा पश्येस्त्वं पितरं मम।<br>
क्षयोऽपि वनवासस्य क्षिप्रमेव भविष्यति॥ ३४॥<br>
<br>
सुप्तायास्ते गमिष्यन्ति नव वर्षाणि पञ्च  च।<br>
समग्रमिह सम्प्राप्तं मां द्रक्ष्यसि  सुहृद्‍वृतम्॥ ३५॥<br>
<br>
एतावदभिनीतार्थमुक्त्वा स जननीं वचः।<br>
त्रयः शतशतार्धा हि ददर्शावेक्ष्य मातरः॥ ३६॥<br>
<br>
ताश्चापि स तथैवार्ता मातॄर्दशरथात्मजः।<br>
धर्मयुक्तमिदं वाक्यं निजगाद कृताञ्जलिः॥  ३७॥<br>
<br>
संवासात् परुषं किंचिदज्ञानादपि यत् कृतम्।<br>
तन्मे समुपजानीत सर्वाश्चामन्त्रयामि वः॥ ३८॥<br>
<br>
वचनं राघवस्यैतद् धर्मयुक्तं समाहितम्।<br>
शुश्रुवुस्ताः स्त्रियः सर्वाः शोकोपहतचेतसः॥ ३९॥<br>
<br>
जज्ञोऽथ तासां संनादः क्रौञ्चीनामिव निःस्वनः।<br>
मानवेन्द्रस्य भार्याणामेवं वदति राघवे॥  ४०॥<br>
<br>
मुरजपणवमेघघोषवद्<br>
दशरथवेश्म बभूव यत् पुरा।<br>
विलपितपरिदेवनाकुलं<br>
व्यसनगतं तदभूत् सुदुःखितम्॥ ४१॥<br>
<br>
<b>इत्यार्षे श्रीमद्रामायणे वाल्मीकीये आदिकाव्ये अयोध्याकाण्डे एकोनचत्वारिंशः सर्गः ॥२-३९॥</b>
